<HEADLINE>
 Googlen lego-puhelimen debyytti peruuntui — mitä nyt?

<DATE>
17.8.2015 14:35

<INGRESS>
Google ei sittenkään kokeile Project Aran markkinavoimaa Puerto Ricossa — ainakaan ensimmäisenä.  

<BODY>
Googlen modulaarisista osista koostuva tee se itse -puhelin "Project Ara" oli tarkoitus tuoda ensiksi saataville Puerto Ricossa, mutta tämä ei enää pidä kutinsa.

Project Aran Twitter-tilillä julkaistiin enemmän tai vähemmän kryptinen viesti, jonka mukaan markkinapilotti suunnataan uusiksi. Toisessa viestissä puertoricolaisia lohdutetaan vakuuttamalla, että heitä ei unohdeta.

Lisäksi tähdennetään, että tämä ei merkitse Project Aran loppua – vaikka hätäisimmät ovat saattaneet niin ajatella Twitter-tilin hiljaiselon vuoksi. Lisää tietoa luvattiin nyt alkaneella viikolla.

Googlen edustaja vahvisti Puerto Ricon ensijulkaisun peruuntumisen Cnetille. Uutispalvelun mukaan Google piti Puerto Ricoa vielä tammikuussa ihanteellisena testimarkkinana, koska siellä on vaihteleva väestö ja mainio sekoitus älypuhelimia ja peruspuhelimia.

Project Aran varhaista prototyyppiä esiteltiin videolla viime vuonna. Hankkeen ideana on antaa käyttäjille mahdollisuus vaihtaa puhelimeen esimerkiksi eri kamera tai näyttö käyttötarpeen mukaan.

Uutta testimarkkinaa tai aikataulua ei kerrottu.


