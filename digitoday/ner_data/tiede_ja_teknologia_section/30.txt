<HEADLINE>
 Taisto mobiilimaksamisesta alkaa: Huomenna aloittavalla Samsungilla vahvavaltti

<DATE>
19.8.2015 10:52

<INGRESS>
Samsungin mobiilimaksupalvelu käynnistyy 20. elokuuta Koreassa ja laajenee Yhdysvaltoihin 28. syyskuuta.  

<BODY>
Samsung Pay -maksupalvelun on määrä levitä Koreasta ja Yhdysvalloista Britanniaan, Espanjaan ja Kiinaan. Palvelu haastaa suoraan Applen vastaavan palvelun, sillä myös se on sidottu tiettyihin puhelinmalleihin.

Apple Pay toimii iPhone 6:ssa, Samsung Pay viime viikolla julkistetuissa Galaxy S6 Edge Plussassa ja Galaxy Note 5:ssä. Uutuuslaitteet tulevat valmiiksi maksusovelluksen kanssa. Sen luvataan tulevan myös viime keväänä julkistettuihin Galaxy S6- ja S6 Edge -puhelimiin.

Samsung Payllä on yksi suuri etu kilpailijoihin verrattuna: Se toimii nfc- päätteiden lisäksi myös tavallisen magneettijuovalukijoiden kanssa. Siinä käytetään yrityksen omaa “magnetic secure transmission” (MST) -tekniikkaa.

Maksusovelluksen tiedot siirtyvät juovanlukijaan koskettamalla sitä. Tämä mahdollistaa Samsung Payn käytön myös niissä miljoonissa pienissä liikkeissä, jotka eivät ole ollut halukkaita maksamaan uusista päätteistä.

Samsung sanoo sopineensa yhteistyöstä jo muun muassa  American Expressin, Discoveryn, MasterCardin,  Visan, Bank of American ja Chasen kanssa. Samsung lupaa jatkoa luetteloon. Tulossa on tuki myös suurten kauppaketjujen omille luottokorteille.

Samsung Payn laajentumisaikataulusta ei ole kerrottu. Mikäli Apple Payn esimerkki kertoo mitään, sovelluksen tulo Suomeen kestää kuukausia.


