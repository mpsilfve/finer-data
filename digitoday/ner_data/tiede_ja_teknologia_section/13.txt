<HEADLINE>
 Syyte Nokia-puhelinten 3g:stä nurin

<DATE>
31.8.2015 08:14

<INGRESS>
Patenttitrolliksi syytetty InterDigital koki kirvelevän tappion perjantaina. ITC:n tuomaripaneeli vei aikaisemman voiton InterDigitalin käsistä ja päätti, ettei Nokian puhelimissa käytetty 3g-teknologia loukkaa yhtiön patentteja. Päätös on helpotus Microsoftille.  

<BODY>
Aikaisemmin liittovaltion kansainvälisen kauppakomission ITC:n hallinnollinen tuomari päätti alunperin vuonna 2007 nostetussa kanteessa InterDigitalin hyväksi. Kanteessa, jossa vastaajina olivat Nokia Corporation, Nokia Inc. ja Microsoft Mobile, vaadittiin 3g-Lumia-puhelimille tuontikieltoa Yhdysvaltoihin.

Hallinnollisen tuomarin päätöksen mukaan vastaajat rikkoivat InterDigitalin kahta patenttia, eikä InterDigital ole syyllistynyt patenttikaupasta pidättäytymiseen.

Lopullisen päätöksen tehnyt tuomaripaneeli hylkäsi syytteen patenttirikkomuksista, mutta ei ottanut kantaa essentiaalipatenttien hinnoitteluun tai niistä sopimiseen.

InterDigitalin tiedotteessa viitattiin Microsoftin Nokialta ostaman matkapuhelinbisnekseen kutistuneeseen merkitykseen ja sanottiin, ettei ITC:n tappiolla ole suurta vaikutusta yhtiön liiketoimintaan. Sen osakkeen hinta laski kuitenkin perjantaina kolme prosenttia.


