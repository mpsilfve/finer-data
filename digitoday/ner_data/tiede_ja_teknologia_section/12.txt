<HEADLINE>
 Pluto-luotaimelle löydettiin uusi aarre — löytyykö rahaa?

<DATE>
1.9.2015 00:22

<INGRESS>
New Horizons -tiimi haluaa vierailla uuden kaukaisen kiven luona, jos Nasan kukkaronnyörit vain joustavat.  

<BODY>
Pluton juuri ohittanut avaruusluotain New Horizons olisi valmis jatkamaan tehtäväänsä ja vierailemaan uusien kohteiden luona Kuiperin vyöhykkeessä. Se sijaitsee Aurinkokunnan laitamilla ja koostuu harvassa olevista komeetoista ja erikokoisista kivistä.

Nyt tiedetiimi on löytänyt houkuttelevan kohteen, joka on noin 1,6 miljardin kilometrin päässä Plutosta.

2014 MU69 on arviolta 45 kilometriä halkaisijaltaan. Se on siis 0,5–1 prosenttia Pluton koosta, mutta silti yli kymmenen kertaa isompi, kuin kuuluisa komeetta, jota Euroopan Rosetta-luotain parhaillaan kiertää.

Mutta Nasa kärvistelee kuihtuvan budjettinsa kanssa, ja rahoitus pitäisi varmistaa New Horizonsin jatkamiseksi. Tiedotteen mukaan ehdotus käsitellään ensi vuonna ja Nasa tekee sitten päätöksensä.

New Horizons -luotain saavuttaisi 2014 MU69:n 1. tammikuuta 2019.


