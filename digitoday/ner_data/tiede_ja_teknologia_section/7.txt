<HEADLINE>
 Galileolle kohta täysi kymppi: Paikannusrautaa lähdössä taivaalle

<DATE>
2.9.2015 21:37

<INGRESS>
Euroopan oma paikannusjärjestelmä on pian täydentymässä kahdella uudella satelliitilla.  

<BODY>
Avaruusjärjestö ESAn mukaan Galileo 9 ja 10 ovat lähdössä avaruuteen 11. syyskuuta. 715-kiloiset satelliitit kuljettaa matkaan venäläinen Sojuz-raketti.

Kymmenenkään paikannussatelliittia ei vielä tarkoita, että Galileo olisi valmis. Lopullisen järjestelmän on määrä koostua 24 operationaalisesta satelliitista ja kuudesta varasatelliitista vuonna 2020.

Galileo-satelliittien kuljetus taivaalle ei ole aina sujunut ongelmitta. Kaksi niistä joutui viime vuonna väärälle radalle kantoraketin ongelman vuoksi. Satelliitit pystyttiin kuitenkin ainakin osittain pelastamaan.

Galileo on vuosia myöhässä, ja kustannukset ovat nousseet oletettua korkeammalle.


