<HEADLINE>
 Postin robokopteri valmiina lähtöön: Yleisö pääsee ihmettelemään

<DATE>
25.8.2015 15:45

<INGRESS>
Erikoinen mainostempaus, vai pysyvämmän mullistuksen alku? Posti kokeilee verkkokauppatoimituksia ilmateitse syyskuussa.  

<BODY>
Posti kertoi hankkeesta, joka tuo välittömästi mieleen verkkokauppajätti Amazonin suureelliset lennokkisuunnitelmat Yhdysvalloissa.

Verkkosivu <http://www.posti.fi/lennot/> paljastaa Postin aikovan testata verkkokauppatoimituksia robottikopterilla Suomenlinnaan 2.–5. syyskuuta.

Kaikesta päätellen kumppanina on Verkkokauppa.com, koska lähtöpaikkana on Verkkokauppa.comin kattoterassi Tyynenmerenkatu 11:ssä Helsingissä. Suomenlinnassa laskeutumispaikka sijaitsee Pikku-Mustasaaressa, sillan vieressä.

Posti lupaa lisää tietoa lentoaikataulusta tiistaina 1. syyskuuta kello 12.00 alkaen.

Verkkokauppias Amazon on jo pidemmän aikaa kehittänyt robottikoptereita Yhdysvalloissa, mutta on joutunut usein hakkaamaan päätään seinään regulaattoreita vastaan. Amazon tahtoo toimittaa tavaroita pikana ihmisten kotioville autonomisten minikoptereiden avulla.


