<HEADLINE>
 Väitteet asteroiditörmäyksestä kiertävät netissä: "Ei mitään pohjaa"

<DATE>
20.8.2015 14:43

<INGRESS>
Nasa kumoaa väitteet Maata uhkaavasta asteroidista — taas kerran.  

<BODY>
Yhdysvaltain avaruushallinto Nasa vakuuttaa, että maapalloon ei ole iskemässä tuhoisa asteroidi syyskuussa. Nettihuhujen mukaan asteroidi törmää 15.–18. syyskuuta Puerto Ricon lähelle tuhoten suuren osan Yhdysvaltain rannikkoa ja Meksikoa ja muuta lähiseutua.

Nasan mukaan totuus ei voisi olla kauempana huhusta.

– Ei ole mitään tieteellistä pohjaa – ei yhtään todisteen häivääkään – että asteroidi tai mikään muukaan taivaallinen kappale osuisi Maahan noina päivämäärinä, Nasan asteroidivahdin Near-Earth Object -toimiston johtaja Paul Chodas toteaa tiedotteessa.

Tiedossa ei ylipäätään ole yhtäkään asteroidia tai komeettaa, joka olisi törmäämässä lähitulevaisuudessa. Kaikilla tunnetuilla potentiaalisesti vaarallisilla asteroideilla on vain 0,01 prosentin todennäköisyys osua Maahan seuraavan sadan vuoden aikana.

– Jos olisi olemassa niin iso kappale, että se pystyy tekemään tuollaista tuhoa syyskuussa, olisimme jo nähneet siitä jotain.

Jotkut varmaan sanovat, että tietenkin Nasa kiistää totuuden, sillä onhan se osa Yhdysvaltain hallitusta, joka "ei koskaan myönnä totuutta mistään".

Mutta kyllä Nasa on joskus myöntänyt, että maapallo on käynyt hyvinkin lähellä valtavaa astronomista katastrofia. Nimittäin vuonna 2012 planeettamme onnistui juuri väistämään suunnattoman auringonpurkauksen, joka olisi voinut katkaista sähköt kaikkialta.

Nasa on tottunut torjumaan asteroidihuhuja. Sellaiset levisivät valtoimenaan muun muassa ennen 21. joulukuuta 2012, jolloin jotkut odottivat maailmanloppua mayojen kalenterin yhden kierroksen tullessa päätökseensä.

Joskus asteroidit myös yllättävät. Helmikuussa 2013 iskenyt kivi ei ollut etukäteen tiedossa, mutta se räjähti silti ydinpommin voimakkuudella ilmakehässä aiheuttaen tuhoa Venäjän Tšeljabinskissä.


