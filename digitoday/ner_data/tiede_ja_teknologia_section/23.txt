<HEADLINE>
 Firefoxille tulossa iso piristysruiske

<DATE>
24.8.2015 09:34

<INGRESS>
Web-selaimet muistuttavat toisiaan jatkossa yhä enemmän. Firefoxin takana oleva Mozilla Foundation ilmoitti uudistuksista, jotka tuovat Chromen ja Operan laajennukset Firefoxin selaimiin.  

<BODY>
Mozilla-säätiön perjantaisen ilmoituksen mukaan Firefoxiin tulee uusi sovellusliittymä, jonka kautta kehittäjät voivat tuoda Chromelle ja Operalle kirjoitetut Blink-pohjaiset laajennukset Firefoxiin vain pienin muutoksin.

– Haluaisimme viedä laajennusten kehittämisen yleisen web-kehityksen suuntaan: saman koodin pitäisi toimia eri selaimilla standardoitujen toimintamallien mukaan ja eri toimittajien täydellisen dokumentaation tukemana, Mozillan Kev Needham kirjoitti yritysblogissa.

Mozilla ilmoitti myös luopuvansa nykyisistä XPCOM- ja XUL-tekniikoista käyttöliittymien rakentamisessa. Niiden tuki lakkaa vuoden, puolentoista kuluessa. Asiasta uutisoi muun muassa TechCrunch.

Firefoxin turvallisuuden on määrä kasvaa versiosta 42 alkaen, sillä sille kirjoitetut laajennukset vaativat Mozillan etukäteen tekemää tarkastusta ja hyväksyntää.

Hyväksyntäprosessin on määrä nopeutua uuden WebExtensions API:n tulessa käyttöön. Nykyisellään prosessi voi kestää viikkoja tai kuukausia. Uuden automatisoidun tarkastusprosessin on määrä mennä läpi viidessä päivässä.

Mozilla on myös erottamassa välilehdet ja käyttöliittymän eri prosesseihin. Firefox 43:n betaversiossa yhden välilehden jumittaminen ei enää kaada koko Firefoxia.

Uudistukset ovat hyvä uutinen kehittäjille, mutta pidemmän päälle ne saattavat köyhdyttää Firefoxin omia, monipuolisia ominaispiirteitä.


