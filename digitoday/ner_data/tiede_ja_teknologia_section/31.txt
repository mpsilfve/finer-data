<HEADLINE>
 Googlen robotti meni metsään: Pomolla erikoinen sanavalinta

<DATE>
18.8.2015 15:16

<INGRESS>
Jos metsään haluat mennä nyt, niin takuulla yllätyt. Näin kävi, jos sattui patikoimaan luonnon helmassa samaan aikaan Googlen tappaja-, ei kun pelastajarobotin kanssa.  

<BODY>
Googlen omistama Boston Dynamics vei kävelevän humanoidirobottinsa Atlaksen retkelle metsään. Video näyttää lyhyesti robotin seikkailua sekä hiekkatiellä että puskassa.

Tältä robotilta pystyy vielä helposti pakenemaan vähän huonokuntoisempikin. Robotti on myös edelleen kiinni virtaa syöttävässä napanuorassaan – tai paremminkin takamusnuorassaan.

Mutta edistystä näyttää tapahtuneen nopeasti, sillä aikaisemmin samaa Atlas- kummajaista on esitelty lähinnä sisätiloissa. Videossa myös muistutettiin, että työn alla on versio Atlaksesta, joka toimii ilman virtajohtoa.

Boston Dynamicsin perustajan Marc Raibertin mukaan robotin liikkuvuus alkaa vähitellen lähestyä ihmistä. Hänen kommenttinsa kuulosti paljon pahaenteisemmältä englanniksi:

– We're making pretty good progress on making it so it has mobility that's sort of within shooting range of yours.

Atlas-projektin takana on Yhdysvaltain puolustusministeriön alainen Darpa. Suunnitelmissa on ollut käyttää robottia tulevaisuudessa esimerkiksi katastrofialueiden avustustöissä.


