<HEADLINE>
 Huawein uutuuspuhelin tuli Suomeen — ulkonäkö tärkeämpää kuin tietoturva

<DATE>
27.8.2015 10:52 (päivitetty 15:45)

<INGRESS>
Huawein oma Android-versio hidastaa tietoturvapäivitysten tekemistä, yhtiö myöntää.  

<BODY>
Huawei tuo tänään myyntiin Suomessa uuden Honor 7 -puhelimensa. Honor- puhelinsarja on luotu edulliseksi "diginatiivin unelmaksi", ja se kilpailee teknisten ominaisuuksiensa (20 megapikselin kamera, sormenjälkilukija, kahdeksanydinprosessori) ja hintansa (399 euroa) yhdistelmällä.

Yksi tavoista, joilla Huawei pyrkii erottumaan muista Android-valmistajista, on yhtiön oma EmotionUI-käyttöliittymä. Se tekee puhelimen käytöstä hyvin iPhonen kaltaista.

Julkistustilaisuudessa puhunut Huawein Honor-puhelimien Itä- ja Pohjois- Euroopan tuotejohtaja Jin Yiming myöntää, että oma käyttöliittymä on tietoturvan kannalta ongelma.

— Päivittäminen on ongelma. EmotionUI-versio Androidista perustuu niin syvälle Androidin koodiin, että korjausten tekeminen on hidasta. Sen sijaan tarjoamme asiakkaille näyttävän käyttöliittymämme, Yiming sanoo.

Kysyttäessä Yiming myöntää ulkonäön menevän tietoturvan edelle.

Huawein kuluttajatuoteryhmän johtaja Mika Engblom muistuttaa, että myös monilla muilla Android-valmistajilla on vaikeuksia saada ohjelmistokorjaukset markkinoille.

Esimerkiksi vakavan Stagefright- haavoittuvuuden on korjannut vasta kourallinen laitevalmistajia. Android saa korjauksia säännöllisesti, mutta ne valuvat hyvin hitaasti puhelimiin — jos tekevät sitä ollenkaan. Alkukuusta Google, LG ja Samsung ilmoittivat aloittavansa laitteiden säännöllisen päivittämisen.

— Helppohan se on laittaa tiedotteita ulos, niin voisimme mekin tehdä. Se on eri asia, moniko päivityksen oikeasti tekee, Engblom sanoo.

Myöhemmin lähettämässään sähköpostissa Huawei halusi täsmentää, että sekä laitteiden turvallisuus että käytettävyys ovat heille ensisijaisen tärkeitä, ja niihin tullaan jatkossakin kiinnittämään paljon huomiota.

Viimeinen kappale eli Huawein täsmennys lisätty myöhemmin.


