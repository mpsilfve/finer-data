<HEADLINE>
 Apple Watch laskeutuu alas jalustaltaan

<DATE>
20.8.2015 10:03

<INGRESS>
Apple Watch -älykelloa pääsee nyt kokeilemaan Applen kaupoissa ilman etukäteisvarausta. Tämä on kellon viimeisin askel alas jalustalta kaupan hyllylle.  

<BODY>
Neljä kuukautta sitten Apple alkoi esitellä Apple Watch -älykelloa kivijalkakaupoissaan, mutta edellytti etukäteisvarauksen tekemistä. Liikkeessä piti vielä antaa yhteystiedot ja Apple-tunnus esittelijälle ennen kuin sai kellon käteensä.

9to5Mac kirjoitti, että Applen kaupan työntekijöiden mukaan Apple sallii nyt ihmisten yksinkertaisesti  kävellä kauppaan kokeilemaan Apple Watchia siihen varatulla alueella.

Jos kaupassa ei ole ostajan haluamaa mallia, esittelijä voi laittaa malli- ja värivalinnan ostajan Apple Online Storen toivomuslistalle. Se helpottaa kellon tilaamista verkkokaupasta.

Apple Storesta ei ole voinut kävellä ulos kello ranteessa, vaan se on pitänyt ostaa verkkokaupasta. 9to5Mac ei sanonut, onko tähän tullut muutosta.

Apple Watchista on myynnissä kolme eri vaihtoehtoa: 349 dollarin Sport, 549 dollarin Apple Watch ja yli 10 000 dollaria maksava Apple Watch Edition.


