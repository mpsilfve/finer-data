<HEADLINE>
 Viime vuoden suurimman puhelinflopin seuraus: kenkää suunnittelijoille

<DATE>
27.8.2015 12:38

<INGRESS>
Verkkokauppayhtiö Amazon.com on irtisanonut useita katastrofaalisen huonosti myyneen Fire-älypuhelimen suunnittelijoita, Dow Jones Business News kertoo.  

<BODY>
Dow Jones Business News kuuli asiasta tietäviltä lähteiltä, että Amazon on viime viikkoina antanut lähtöpassit tusinoille insinöörejä, jotka työskentelivät viime vuonna julkaistun Fire- älypuhelimen parissa.

Lähteiden mukaan irtisanomiset tehtiin Lab126-yksikössä ja liittyvät ainakin osittain yksikön laajaan uudelleenorganisointiin, joka seurasi Fire-puhelimen rysähdystä markkinoilla.

Amazon.com on pyrkinyt kehittämään kuluttajalaitteita, jotka houkuttelevat lisää asiakkaita kiinni yhtiön valtavaan sähköiseen sisältöön kuten e-kirjoihin tai musiikkiin.

Siinä missä etenkin lukulaite Kindle on ollut jymymenestys, Amazon ei monien yllätykseksi onnistunut toistamaan kuviota puhelimellaan, joka kaatui osin teknologiseen kikkailuun.

Lopulta Amazon joutui tekemään 170 miljoonan dollarin alaskirjauksen myymättömiin Fire-älypuhelimiin liittyen. Yhtiö myös poikkesi normaalista tiedotuslinjastaan ja kertoi avoimesti, että Fire-puhelin oli moka. Amazonin mukaan laite hinnoiteltiin väärin.

Irtisanomiset ovat tiettävästi ensimmäiset Lab126:n 11-vuotisessa historiassa, mutta uusien laitteiden suunnittelu jatkuu.

On epäselvää, onko Amazon kehittämässä uutta puhelinta, mutta nimettömien lähteiden mukaan työn alla on ainakin keittiöihin tarkoitettu kärkipään tietokone, koodinimeltään Kabinet, joka toimii nettiin kytketyn kodin keskuksena ja ymmärtää äänikomentoja verkko-ostosten tekemistä varten.


