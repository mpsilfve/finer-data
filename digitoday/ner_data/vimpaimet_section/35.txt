<HEADLINE>
 Microsoftin kurimus puhelimissa syvenee: Applekin meni ohi

<DATE>
21.8.2015 16:34

<INGRESS>
Pelkästään älypuhelimia myyvä Apple ohitti Microsoftin globaalisti kaikkien puhelinten toimituksissa.  

<BODY>
Strategy Analyticsin (SA) laskelmien mukaan Samsung pysyi markkinoiden selvänä ykkösenä toimittaen huhti–kesäkuussa 89 miljoonaa puhelinta. Se on kuitenkin miljoonia vähemmän kuin vuotta aiemmin, ja yhtiön markkinaosuus laski noin kaksi prosenttiyksikköä 20,5 prosenttiin.

Jännittävämpää on, mitä tapahtui listan seuraavilla sijoilla. Vuosi sitten Microsoft nautti markkinakakkosen asemasta, kun peruspuhelinten ja Lumia- älypuhelinten toimitukset laskettiin yhteen.

Nyt Microsoft romahti neljänneksi päästäen ohitseen paitsi Applen, myös kiinalaisen markkinaraketin Huawein. Microsoftin markkinaosuus romahti noin puoleen – 11,8 prosentista 6,4 prosenttiin. Toimitukset putosivat noin 50 miljoonasta noin 28 miljoonaan kappaleeseen.

– Microsoftin kuuden prosentin osuus on lähellä kaikkien aikojen pohjaa. Microsoft menettää edelleen asemiaan peruspuhelimissa, kun taas sen Lumia- älypuhelimet ovat odottavalla kannalla vartoen uusien Windows 10 -mallien julkaisua myöhemmin tänä vuonna, tiivistää SA:n Neil Mawston tiedotteessa.

Apple nousi iPhoneillaan noin 11 prosentin osuuteen ja Huawei 7 prosenttiin. Koko markkinan 1,5 prosentin kasvua SA kuvaa surkeaksi verrattuna vuodentakaiseen 7 prosenttiin.


