<HEADLINE>
 Tätä et odottanut: Intel lähtee tekemään tosi-tv:tä

<DATE>
25.8.2015 14:06

<INGRESS>
Siruvalmistaja pistää yllättäen hynttyyt yhteen tunnetun amerikkalaisen televisioyrityksen kanssa.  

<BODY>
The Motley Fool kertoo Intelin ja Time Warnerin aloittaneen yhteisen televisio-ohjelman suunnittelun.

America's Greatest Makers tosi-tv-sarjassa tullaan esittelemään keksijöitä ja heidän keksintöjään, jotka kilpailevat miljoonan dollarin palkinnosta. Ohjelma keskittyy erityisesti esineiden internetiin ja puettavaan tekniikkaan.

Sarjaa kehittämään on tuotu Mark Burnett, joka tunnetaan parhaiten Survivorin luojana.

— Emme kokkaile vain telkkarihittiä. Tämä on jättimäinen monikanavainen mediatapahtuma, Burnett kertoi julkistustilaisuudessa.

Intelin yllättävältä vaikuttava veto on hyvin perusteltu. Pc-kauppa laskee, mutta maailmassa on yhä tilaa lukemattomille verkottuville laitteille.

Ohjelma antaa merkittävästi näkyvyyttä Intelin omille esineiden internetille tarkoitetuille Intel Quark -piiriin perustuville minikokoisille älylaitteille, kuten muistikortin kokoiselle Intel Edisonille ja nappiin mahtuvalle Intel Curielle.

ARM onnistui kaappaamaan mobiilimarkkinat, joten Intelille on kriittistä saada hyvä jalansija pikkulaitteiden verkossa.


