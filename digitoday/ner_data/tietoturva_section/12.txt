<HEADLINE>
 Pettäjäpalvelu puolustautuu: Tässä on naisia

<DATE>
1.9.2015 15:09

<INGRESS>
Pettäjäpalvelu Ashley Madison vakuuttaa olevansa yhä kovassa vireessä. Massiivisen tietomurron kohteeksi joutunut palvelu väittää, että sadat tuhannet käyttäjät ovat rekisteröityneet palveluun.  

<BODY>
Pettäjäpalvelu Ashley Madison väittää saaneensa "satoja tuhansia" uusia käyttäjiä viime viikolla.

Yhtiö kertoo asiasta tiedotteessaan, jossa se vakuuttaa lisäksi, että palvelun uusista käyttäjistä 87 896 on naisia.

Avid Life Media -yhtiön operoima deittipalvelu on ollut julkisuudessa runsaasti sen jälkeen, kun tietomurtautujat tunkeutuivat yhtiön palveluun ja alkoivat vuotaa sivuston käyttäjien arkaluonteisia tietoja internetiin.

Viime viikon lopussa Avid Life Media kertoi yhtiön toimitusjohtajan Noel Bidermanin  jättävän tehtävänsä.

Ashley Madisonin väitteet uusista käyttäjistä ovat voimakkaasti ristiriidassa julkisuudessa liikkuneiden arvioiden kanssa, joiden mukaan tietomurto paljasti, että käytännössä mitätön osa palveluun rekisteröityneistä käyttäjistä oli oikeasti naisia.

Tiedotteessaan pettäjäpalvelu leimaa verkkolehti Gizmodon tekemän analyysin hölynpölyksi.

– Viime viikolla varastettua dataa analysoinut toimittaja teki vääriä johtopäätöksiä vuodetussa datassa esiintyneistä kentistä. Toimittaja päätteli voivansa laskea aktiivisten naispuolisten Ashley Madison -jäsenten määrän näiden oletusten perusteella. Johtopäätös oli väärä.

Sanojensa tueksi Ashley Madison vyöryttää numeroita: viime viikolla naiset lähettivät 2,8 miljoonaa viestiä palvelussa, yhtiö väittää.

Palvelu tienaa rahaa veloittamalla siihen rekisteröityneitä miehiä näiden naisille lähettämistä viesteistä. Yhtiö väittää, että viestittelystä maksavien miehen suhdeluku aktiivisiin naisiin oli 1,2:1 kuluvan vuoden tammi–kesäkuussa.


