<HEADLINE>
 Pankkeihin hyökätään uusilla aseilla: Gozin tekijä tunnusti

<DATE>
5.9.2015 21:15

<INGRESS>
Latvialainen mies myönsi osallisuutensa kuuluisan Gozi-viruksen kehittämiseen.  

<BODY>
Pankkiryöstöt ovat siirtyneet pitkälti verkkoon, missä aseina käytetään hienostuneita haittaohjelmia. Yksi näistä, Gozi, ilmestyi jo vuonna 2007 ja tarttui yli miljoonaan tietokoneeseen.

Uusi epäilty on nyt tunnustanut syyllisyytensä Gozin kehittämiseen. Latvialainen mies vahvisti perjantaina Manhattanilla New Yorkissa, että hän kirjoitti osan Gozin koodista tehdäkseen siitä tehokkaamman.

Mies on jo viettänyt kymmenen kuukautta vankilassa Latviassa. Sopuratkaisun mukaan hän ei vastusta mitään Yhdysvalloissa annettavaa vankeustuomiota, joka on kestoltaan enintään kaksi vuotta. Tuomio langetetaan joulukuussa.

Gozi aiheutti kymmenien miljoonien eurojen vahingot ympäri maailmaa. Gozin venäläinen pääkehitttäjä tunnusti syyllisyytensä jo aikaisemmin, kun taas ryhmän kolmas epäilty jäsen, romanialainen mies, odottaa yhä luovutustaan Yhdysvaltoihin.

Kopla myi Gozia eteenpäin muille verkkorikollisille, jotka varastivat sillä rahaa ihmisten pankkitileiltä.


