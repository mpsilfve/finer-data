<HEADLINE>
 YK:n selvitysmies: Valvonta Englannissa pahempaa kuin Orwellin 1984:ssä

<DATE>
26.8.2015 14:48

<INGRESS>
Hiljattain nimitetty YK:n ensimmäinen yksityisyysasioihin keskittynyt erityisraportoija Joseph Cannataci pitää Ison-Britannian valvontaa aivan liian rajuna.  

<BODY>
Jospeh Cannataci kertoi The Guardianille, että Englannissa tilanne muodostunut hiljalleen pahemmaksi kuin George Orwellin kuuluisassa tulevaisuuden valvontayhteiskunnasta kertovassa Vuonna 1984 -teoksessa.

— Ainakin Winston (romaanin päähenkilö) pystyi menemään maaseudulle puun alle valvontalaitteita karkuun. Tänä päivänä Englannin maaseuduilla on paikkoja, joissa kameroita on enemmän kuin mitä George Orwell olisi osannut kuvitellakaan. Joissain paikoin tilanne on siis jo paljon kirjaa pahempi, Cannataci huomautti.

Erityisraportoija kutsuu Englannin massavalvontaa huonoksi vitsiksi kansalaisten kustannuksella.

Cannatacin tehtäviin kuuluu tutkia valtioiden käytäntöjä digitaalisen valvonnan ja henkilötietojen keräämisen suhteen. Tarkoituksena on tunnistaa toimintatapoja, jotka vahingoittavat yksityisyydensuojaa ilman riittävää oikeutusta. Hänen oikeuksiinsa kuuluu myös kommentoida sitä, miten yksityissektorin tulisi toteuttaa ihmisoikeusvastuitaan yksityisyyden suhteen.

Cannataci on asettanut itselleen neljä isoa tavoitetta. Hän tahtoo valmistella kansainvälisen valvontaa säätelevän lain, määritellä mitä yksityisyys varsinaisesti tarkoittaa, lisätä ihmisten tietoisuutta näistä asioista sekä ruotia suurten internet-yhtiöiden bisnesmalleja.

— Maailma tarvitsee "Geneven internet-sopimuksen", Cannataci linjasi The Guardianille.

Erityisraportoija otti myös kantaa Edward Snowdenin tietovuotoihin sanomalla niitä erittäin tärkeiksi, koska ne paljastivat sen, mitä monet pelkäsivät totuudeksi. Snowdenin paljastukset näyttivät hänen mukaansa sen laajuuden millä hallitusten suorittama urkinta on karannut näpeistä.

Cannataci on oikeustieteiden professori Groningenin yliopistolta. Hän ei käytä Facebookia tai Twitteriä yksityisyyssyistä. Hän on myös ilmaissut harminsa siihen, että niin monet ihmiset ovat valmiita antamaan digitaaliset oikeutensa pois jättiyrityksille.


