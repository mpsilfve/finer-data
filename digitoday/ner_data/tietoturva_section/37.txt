<HEADLINE>
 Pettäjämurrossa kymmeniä tuhansia suomalaisia — älä tee tätä virhettä

<DATE>
19.8.2015 16:43

<INGRESS>
Viestintävirasto neuvoo olemaan käyttämättä "tarkista, ovatko tietosi vuotaneet" -sivustoja. Virasto arvioi, että murto voi koskea kymmeniä tuhansia suomalaisia.  

<BODY>
Ashley Madison -pettämispalvelun murron seurauksena verkkoon päätyneestä tietokannasta löytyy kymmeniä tuhansia suomalaisnimiä, kertoo Viestintävirast o.

Viranomainen muistuttaa, että tietojen aitoutta ei ole vahvistettu. Viestintävirasto viittaa palvelun omistamaan Avid Life Mediaan, joka ei ole vahvistanut palvelun aitoutta.

Ashley Madisoniin on mahdollista luoda tunnuksia toisten nimillä, koska sähköpostiosoitetta ei validoida.

Moni taho verkossa on silti vahvistanut tiedot todellisiksi.

Tällä hetkellä tiedostot liikkuvat "tavallisen internetin" ulkopuolella darkwebissä. Ne ilmestynevät kuitenkin pian yleiseen verkkoon kaikkien tutkittavaksi.

Viestintävirasto suosittelee käyttäjiä vaihtamaan salasanansa niissä palveluissa ja järjestelmissä, joissa he ovat joskus käyttäneet samaa salasanaa kuin Ashley Madisonissa. Vaikka salasanat on tiivistetty kryptografisesti, ne saattavat olla murrettavissa.

On odotettavissa, että verkkoon ilmestyy nopeasti "tarkista, ovatko tietosi vuotaneet" -sivustoja. Viestintävirasto kehottaa olemaan käyttämättä näitä.

— Todellisuudessa rikolliset keräävät näin lisää henkilötietoja, joita he voivat käyttää identiteettivarkauksissa ja huijauksissa, Viestintävirasto muistuttaa.

Luottokortin väärinkäyttöä ei tarvitse pelätä nykytietojen perusteella.


