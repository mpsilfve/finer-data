<HEADLINE>
 Konnat jaksavat yllättää: Pankkitilejä tyhjentävässä haitakkeeseessa onvirustutka

<DATE>
2.9.2015 11:12

<INGRESS>
Vasta löydetty Shifu-troijalainen sisältää oman virustorjunnan, joka ottaa kilpailijat pois pelistä.  

<BODY>
Japanilaisia ja eurooppalaisia pankkeja vaivaa uusi ovela haittaohjelma, jolle IBM:n tietoturvatutkijat ovat antaneet nimen Shifu japaninkielisen varasta tarkoittavan sanan mukaan. Haittaohjelman juuret saattavat olla Venäjällä.

Shifu on ilmeisesti ollut toiminnassa viime huhtikuusta alkaen. Tällä hetkellä sen on havaittu hyökkäävän aktiivisesti 14 japanilaiseen pankkiin, mutta sitä löydetty myös eri puolilta Eurooppaa, pääasiassa Itävallasta ja Saksasta.

Tutkijoiden mukaan Shifu on niin sanottu troijalainen, eli viattomaksi naamioitu haittaohjelma, joka pitää sisällään ikäviä toimintoja. Shifussa on paljon tuttua aiemmin levinneistä haittaohjelmista, sillä se on varsinainen haittaohjelmien "Frankensteinin hirviö": Sen koodiin on koottu aiempien troijalaisten pahimpia piirteitä.

Esimerkiksi Zeus-haittaohjelmasta Shifuun on kopioitu menetelmiä, joilla se välttelee tietoturvaohjelmia. Keinot piiloutua Windows-tiedostojärjestelmään se on saanut Gozi/ISFB-troijalaiselta. Conficker-troijalaiselta taas on peräisin keino pyyhkiä Windows-tietokoneen Järjestelmän palautus -toiminnosta aiemmin tallennetut käyttöjärjestelmän versiot, joten saastuneeseen koneeseen ei sen avulla voi palauttaa aiempaa puhdasta versiota.

Shifun erikoisin piirre on kuitenkin sen sisältämä oma virustorjuntatoiminto. Shifu etsii käyttäjän koneelta muita pankkitroijalaisia ja pyrkii estämään niiden toiminnan useilla eri keinoilla. Tarkoituksena on lisätä Shifun tekijöiden voitot estämällä muita haittaohjelmia pääsemästä samoille apajille.

Lisäksi Shifu pystyy hyökkäämään monenlaisiin kohteisiin. Pankkiyhteyksien lisäksi Shifu voi viedä tietoja virtuaalirahaa tallentavista lompakkosovelluksista sekä kauppojen maksupäätteistä.


