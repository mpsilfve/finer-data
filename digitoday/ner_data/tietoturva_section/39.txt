<HEADLINE>
 Googlelta wlan-reititin — sisältää toivotun ominaisuuden

<DATE>
19.8.2015 09:47

<INGRESS>
Google on havainnut kriittisen aukon suhteessaan kuluttajiin ja kiirehtii paikkaamaan sitä langattomalla reitittimellään. Google lupaa laitteeseen automaattisia päivityksiä.  

<BODY>
Miljoonien ihmisten internetin – ja siis Googlen – käyttöä hankaloittaa langattomien yhteyksien pätkiminen ja reitittimien vaikea asentamin tai päivittäminen. Google on helpottamassa tilannetta omalla langattomalla reitittimellään.

Kaikki mikä helpottaa ja lisää internetin käyttöä, hyödyttää mainoksia myyvää Googlea. Wlanin toimivuus on edellytys myös Googlen tytäryhtiön Nestin verkotettujen termostaattien, palovaroittimien ja turvakameroiden toiminnalle.

Googlen OnHub-reititin, joka verottomana maksaa 200 dollaria, tuli juuri ennakkotilattavaksi muun muassa Google Storen, Amazonin ja Wal-Martin kautta. Toimitusten luvataan käynnistyvän lähiviikkoina.

Amazonin sivujen mukaan TP-Linkin valmistama on saatavissa 31. elokuuta. Ennakkotilausmahdollisuutta ei sivuilla vielä torstaiaamuna ollut, ainoastaan mahdollisuus tilata tietoa sähköpostiin.

Google lupaa olla vakoilematta reitittimen liikennettä ja tyytyä tallentamaan tietoja vain Googlen omien palvelujen käyttösopimuksen mukaisesti.

Tynnyrinmuotoisessa OnHub-reitittimessä on 13 antennia ja Google lupaa sen puhuvan ihmisten kieltä.

Asiasta kirjoittanut The Register nosti laitteen tärkeimmäksi piirteeksi sen päivittämisen, johon Google lupaa säännöllisyyttä ja automaattisuutta. Tämä poikkeaa rajusti reititinvalmistajien tavanomaisesta menettelystä, joita kuvaavat puuttuvat tai myöhäiset päivitykset, huono tiedottaminen ja hankala asennus. Jos Google pitää lupauksensa, ominaisuutta voi pitää suorastaan vallankumouksellisena.

   OnHub käyttää 2,4 ja 5 GHz:n taajuuksia. Kumpaakin varten on varattu kuusi antennia. 13. antennia tutkailee liikenteen ruuhkautumista. Laite siirtää tietoa 1900 Mbps:n nopeudella ja tukee Bluetooth Smart Ready, 802.15.4 ja Weave -protokollia.

Laitetta voidaan ohjata iOS- tai Android-puhelimilla.


