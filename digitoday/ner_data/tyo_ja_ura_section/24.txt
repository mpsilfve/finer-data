<HEADLINE>
 Apple palkkasi enemmän naisia: "Jotkut näkevät edistystä, toiset eivät"

<DATE>
14.8.2015 14:33

<INGRESS>
Applen pääjohtaja Tim Cook tarjoili tuoreita lukuja viime vuoden rekrytoinneista.  

<BODY>
Tim Cookin mukaan Apple palkkasi viimeksi kuluneen 12 kuukauden aikana yli 11 000 naista kautta maailman, mikä on 65 prosenttia edeltävää vuotta enemmän.

Yhdysvalloissa Apple palkkasi yli 2200 tummaihoista työntekijää – kasvua 50 prosenttia edeltävästä vuodesta. Taustaltaan latinalaisamerikkalaisia Apple palkkasi noin 2700, mikä on 66 prosenttia enemmän.

Cookin mukaan yhteenlaskettuna kyseessä on Applen suurin sellaisten työntekijöiden joukko, joka on palkattu aliedustetuista ryhmistä yhden vuoden aikana.

Tim Cook korosti viime vuonna, että hän ei ole tyytyväinen Applen työvoiman jakautumiseen muun muassa sukupuolen tai etnisyyden mukaan, vaikka koostumus kesti jo silloin vertailua moniin isoihin teknologiayhtiöihin.

Nyt Cook iloitsee, että Apple pystyi lunastamaan lupauksensa erilaisuuden parantamisesta. Hän kuitenkin huomauttaa työn olevan kesken.

– Jotkut lukevat [nämä luvut] ja näkevät edistystä. Toiset havaitsevat, miten paljon pidemmälle meidän on mentävä. Me näemme molemmat.


