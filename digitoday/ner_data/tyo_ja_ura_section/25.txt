<HEADLINE>
 Hillary Clinton luovuttaa sähköpostipalvelimen oikeusministeriölle

<DATE>
13.8.2015 08:45

<INGRESS>
Demokraattisen puolueen johtava presidenttiehdokas Hillary Clinton ilmoitti tiistaina luovuttavansa omassa käytössä olleen sähköpostipalvelimen oikeusministeriölle.  

<BODY>
Republikaanipuolueen jäsenet ja kannattajat ovat jo pitkään syytelleet Hillary Clintonia siitä, että tämä rikkoi lakia ja tietoturvamääräyksiä käyttäessään sähköpostiviestintään omaa sähköpostipalvelintaan toimiessaan ulkoministerinä.

Clintonin mukaan hän ei tehnyt mitään sääntöjen vastaista eikä koskaan lähettänyt salaiseksi luokiteltuja viestejä oman palvelimensa kautta. Muutamat Clintonin viestit on kuitenkin jälkikäteen luokiteltu salaisiksi.

Republikaanien hallitsemassa kongressissa on aloitettu lukuisia tutkimuksia Clintonin sähköpostiasioista. CNN:n uutisessa arvellaan, että sähköpostipalvelimeen liittyvä poliittinen paine on noussut niin kovaksi, että Clintonin presidenttikampanja päätti tehdä jotain asian suhteen.

Oikeusministeriössä on aloitettu tutkinta yksityisen sähköpostipalvelimen käytöstä virka-asioissa, mutta tiettävästi entistä ulkoministeriä ei epäillä laittomuuksista.

Varsinaisen laitteen toimittaminen viranomaisille tuskin auttaa selventämään tilannetta juurikaan.

Clinton sanoo, että palvelimen kaikki kymmenet tuhannet työsähköpostit on jo toimitettu ulkoministeriölle, jolla luultavasti oli niistä kopiot jo ennestään. Hänen omat yksityiset sähköpostinsa katosivat, kun palvelimen kovalevy tyhjennettiin. Clinton ei halunnut tallentaa virallisiin tiedostoihin jooga-aikataulujaan eikä perheasioitaan.

Clinton on luvannut, että ulkoministeriölle toimitetut sähköpostit saa hänen puolestaan julkistaa. Niistä toimitettiin julkisuuteen jo 300 ensimmäistä eikä niissä median mukaan ollut mitään vaalikampanjaa räjäyttävää.

Demokraattipuolueen vasemmalta siiveltä Clintonin mahdollisesti haastava Bernie Sanders kommentoi sähköpostipalvelinkohua sanomalla, että se kiehuttaa vain Washingtonin sisäpiirejä. Amerikan sydänmailla se ei herätä minkäänlaista kiinnostusta eikä sillä ole vaikutusta presidentinvaalikampanjaan.

Republikaanien lähes maanpetoksen tasolle nousevia syytteitä vastaan Clinton puolustautuu vetoamalla siihen, että yhden sähköpostijärjestelmän ja yhden puhelimen käyttäminen tuntui helpommalta kuin kaksinkertainen varustus – vaikka ehkä olisi sittenkin pitänyt käyttää ulkoministeriön virallisia työkaluja.


