<HEADLINE>
 Apple-miljonääri oli naistenhakkaaja — yhtiö pysyy tukena

<DATE>
24.8.2015 12:58

<INGRESS>
Applen Beatsin perustajan nuoruuden julmat teot pulpahtivat esiin yhtiön moniarvoisuuskeskustelun keskellä.  

<BODY>
Applen pääjohtaja Tim Cook ylisti vähän aikaa sitten yhtiönsä saavutuksia naisten palkkaamisessa. Cook haluaa Applen erottuvan muista teknologiayhtiöistä suvaitsevana ja moniarvoisena.

Heti perään puheenaiheeksi nousi Applen Beats-musiikkipalvelun perustaja Dr. Dre ja hänen nuoruudessaan pahoinpitelemät naiset. Räppäri on nyt pyytänyt tekojaan julkisesti anteeksi, ja Apple uskoo miehen muuttuneen.

– Dre on pyytänyt anteeksi aiempia virheitään ja on sanonut, ettei hän ole sama henkilö kuin 25 vuotta sitten, Apple totesi The New York Timesille.

Dren eli Andre Youngin väkivalta naisia kohtaan tuli puheeksi, kun yksi hänen uhreistaan kirjoitti kokemastaan hyökkäyksestä vuonna 1991 ja nosti esille tämän ja muiden naisten kokemien hyökkäysten täydellisen puuttumisen Dren elämäkertaelokuvasta Straight Outta Compton.

– Pyydän anteeksi naisilta, joita olen satuttanut. Kadun syvästi, mitä tein ja tiedän, että se on ikuisesti vaikuttanut meidän kaikkien elämiimme, Dre sanoi perjantaina.


