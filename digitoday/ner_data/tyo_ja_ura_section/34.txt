<HEADLINE>
 Toshibaa pyöritetään tervassa ja höyhenissä: Pääjohtaja eroaa

<DATE>
21.7.2015 13:07

<INGRESS>
Pääjohtaja Hisao Tanaka kantaa vastuunsa japanilaisen teknologiayhtiön valtavasta talousskandaalista.  

<BODY>
Toshiba kertoi tiistaina, että sen pääjohtaja Hisao Tanaka jättää paikkansa. Syynä on sisäisen tutkinnan tiistaina julkistettu tulos, jonka mukaan Tanaka tiesi yhtiönsä paisutelleen tuloksiaan vuosien ajan.

Reutersin mukaan Toshiban johtajistoon kuuluvat Tanakan edeltäjät Norio Sasaki ja Atsutoshi Nishida eroavat myös, koska heidänkin todettiin osallistuneen liioitteluun.

Tanakan tilalle astuu hallituksen puheenjohtaja Masashi Muromachi. Toshiba harkitsee hallitusremonttia, jonka jälkeen sen jäsenet olisivat enimmäkseen yhtiön ulkopuolisia johtajia.

Sisäinen tutkinta totesi Toshiban liioitelleen liiketulostaan 151,8 miljardilla jenillä useiden vuosien kuluessa. Euroissa summa on noin 1,1 miljardia.

Toshiban kurituksen on määrä jatkua. Talousviranomaisten uskotaan havittelevan yhtiölle sakkoja väärästä kirjanpidosta.


