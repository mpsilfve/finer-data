<HEADLINE>
 Groovesharkista muistettu Josh Greenberg kuoli

<DATE>
22.7.2015 15:38

<INGRESS>
Groovesharkin nuori perustaja löytyi kotoaan kuolleena. Kuolinsyy ei ole tiedossa, paikallislehti The Gainesville Sun kertoo.  

<BODY>
28-vuotias Josh Greenberg on kuollut. Tyttöystävä löysi Greenbergin menehtyneenä sängystä Gainesvillessä Floridassa sunnuntaina.

Poliisin mukaan rikoksesta tai huumausaineiden käytöstä ei ole merkkejä. Äiti kertoi The Gainesville Sun -lehdelle, ettei hänen pojallaan ollut terveysongelmia ja että poika oli innoissaan uusista tulevista hankkeistaan.

Greenberg oli mukana perustamassa musiikkipalvelu Groovesharkia, jonka oikeus pakotti kiinni keväällä vuosikausien taistelun jälkeen. Äiti sanoi poikansa olleen sulkemisesta enemmän helpottunut kuin masentunut.


