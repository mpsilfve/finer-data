<HEADLINE>
 Terveiset Norjasta: "Välttäkää Nokian tietä"

<DATE>
14.8.2015 18:10

<INGRESS>
Telenorin syrjään siirtyvä toimitusjohtaja Jon Fredrik Baksaas ohjeisti operaattoria läksiäishaastattelussaan: "Älä tule uudeksi Nokiaksi!"  

<BODY>
Telenorin johdossa 13 vuotta toiminut Jon Fredrik Baksaas kehotti läksiäispuheessaan kollegoitaan pysymään uteliaina tulevaisuuden suhteen ja sanoi, ettei Telenor halua tulla toiseksi Nokiaksi.

Baksaas jatkaa operaattorijärjestö GSMA:n johdossa ensi vuoteen.

Telenorin verkkosivuilla julkaistussa haastattelussa Baksaas viittasi Nokiaan sanoessaan:

– Emme halua olla kuin laivanvarustajat, jotka pitivät kiinni purjelaivoista, kun moottorit korvasivat purjeet.

– Datan tulevaisuus tuo meille suuria muutoksia. Ja jos emme näe sitä mahdollisuutena, otamme riskin jälkeen jäämisestä.

Baksaasin haastattelusta kirjoittanut Total Telecom muistutti, että Nokia nousi maailman suurimmaksi matkapuhelinten valmistajaksi Motorolan ohitse vuonna 1998. Apple vuonna 2007 julkistama iPhone oli Nokian lopun alkua. Samsung otti älypuhelinten markkinajohtajuuden 2012 ja seuraavana vuonna Nokian matkapuhelimet myytiin Microsoftille. Heinäkuussa Microsoft kirjasi Nokian yksiköstä 90 prosentin arvonalennuksen.

Baksaasin aikana Telenor on panostanut jatkuvasti Aasiaan ja yhtiön liikevaihdosta tulee 52 prosenttia Aasiasta ja vain 22 prosenttia Norjasta. Uutena toimitusjohtajana aloittaakin maanantaina tähän asti Aasian toimintoja vetänyt Sigve Brekke.


