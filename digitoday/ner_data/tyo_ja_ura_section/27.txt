<HEADLINE>
 Rovio nosti tulevaisuutensa Korpisen harteille

<DATE>
11.8.2015 13:00

<INGRESS>
Angry Birds -pelistä ja tuotemerkistä tunnettu suomalainen viihdetalo Rovio on hankkinut uuden medialiiketoiminnan johtajan DreamWorks Animation SKG:ltä. Tuomo Korpinen on nimitetty vetämään Rovio Animation ja Blue Bird Distribution -yksiköitä.  

<BODY>
Vaikka Rovion tunnettuus ja menestys on perustunut Angry Birds -mobiilipeliin, se on asemoinut itsensä suureksi mediayritykseksi, joka kilpailee Disneyn kanssa. Tämä tavoite on nyt nostettu Tuomo Korpisen harteille. Hän levittää Angry Birds -teemaa muun muassa leikkipuistoihin ja pehmoleluihin.

Los Angelesissa työskentelevä Korpinen vastaa myös globaalisti medialiiketoiminnasta, sen markkinoinnista, kehityksestä ja omaisuudesta. Hän raportoi suoraan toimitusjohtaja Pekka Rantalalle.

Korpisen edellinen työpaikka oli DreamWorks Animation SKG, jossa hän vastasi yhtiön pitkien animaatiofilmien kansainvälisestä tv-myynnistä. Sitä ennen hän oli kuusi vuotta The Walt Disney Companyssa, jossa hänen viimeisin vastuualueensa oli filmistudion globaalin liiketoiminnan kehittäminen. Hän on työskennellyt myös musiikkialalla Warner Music Groupissa ja EMI Music Groupissa.

Asiasta kirjoitti VentureBeat Rovion tiedotteen  pohjalta.


