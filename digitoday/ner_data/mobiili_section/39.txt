<HEADLINE>
 IPhone paljastui kuolevaiseksi: Haittaohjelmilla oli vapaa pääsy puhelimeen

<DATE>
27.8.2015 13:27

<INGRESS>
Fireeyen löytämä haavoittuvuus jäi ilmeisesti hyödyntämättä, mutta se todistaa vahvasti, että jopa turva-asetuksiensa tiukkuudesta tunnettu iPhone voi joutua rikollisten valtaamaksi.  

<BODY>
Tietoturvayhtiö Fireeye nimesi Applen iOS-käyttöjärjestelmästä löytämänsä haavoittuvuuden Ins0mniaksi. Applen vahvistama ongelma on korjattu iOS:n versiossa 8.4.1.

Haavoittuvuus salli sovellusten jatkaa pyörimistään iOS-laitteissa, kuten iPhoneissa, rajoittamattoman ajan, vaikka käyttäjä olisi sulkenut sovelluksen, eikä sitä enää näkynyt pyörivien ohjelmien joukossa.

Fireeye pitää ongelmaa poikkeuksellisena, koska se mahdollisti hyökkäykset murtamattomia iOS-laitteita vastaan. Siis sellaisia, joihin ei ole tehtyä niin sanottua jailbreakia.

Aukkoa käyttäviä sovelluksia olisi myös ollut mahdollista ujuttaa Apple Storeen.

– Uskomme, että tällainen sovellus olisi suurella todennäköisyydellä läpäissyt Apple Store -tarkastuksen tehden siitä harvinaisen porsaanreiän, jonka kautta hyökkääjä olisi voinut jakaa haittaohjelmia Applen aidatussa puutarhassa, Fireeye kirjoittaa.

Kaiken kaikkiaan Ins0mnia on siis omiaan todistamaan, että Applen rakentamat muurit ovat sittenkin läpäistävissä ja haittaohjelmat voivat uhata myös sen käyttäjiä.


