<HEADLINE>
 Näin teet vanhasta pesukoneesta älylaitteen

<DATE>
1.9.2015 10:45

<INGRESS>
Uusia koneita kotiin hankittaessa on helppo löytää sellaisia, joissa on mukana älyä, siis antureita ja niiden lukemia viestiviä ominaisuuksia. Mutta vanhoihinkin laitteisiin voi lisätä älyä uusilla antureilla.  

<BODY>
LG esittelee Berliinin IFA-messuilla 4. – 9. syyskuuta olemassa oleviin kodinkoneisiin kiinnitettäviä kommunikoivia antureita, jotka toimivat älypuhelinten kanssa.

LG:n tiedotteen mukaan pesukoneen oveen kiinnitettävä SmartThinQ Sensor aistii, milloin koneen tärinä loppuu ja ilmoittaa sitten älypuhelimelle, että pyykki on pesty.

Jääkaapin oveen liitettynä SmartThinQ pitää lukua siitä, kuinka usein jääkaapin ovi on avattu ja osaa hälyttää, jos ovi on jätetty auki. Ilmastointilaitteeseen tai muuhun laitteeseen kytketty älypalikka mahdollistaa myös niiden etähallinnan.

LG esittelee Berliinissä myös uusia, verkotettuja kodinkoneita. Ne tukevat Allseen Allianssin kehittämää avointa AllJoyn-nimistä esineiden internet -alustaa.


