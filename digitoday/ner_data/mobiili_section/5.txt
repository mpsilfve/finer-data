<HEADLINE>
 Varjele kuvasi nyt: Microsoft lopettaa Lumia-sovelluksia

<DATE>
7.9.2015 14:13

<INGRESS>
Microsoft on karsimassa useita Lumia-puhelinten sovelluksia. Käyttäjien tulee huolehtia, että tärkeät tiedot pysyvät tallessa.  

<BODY>
Microsoft aikoo lakata tukemasta useita nykyisten Windows Phone 8.1 -puhelinten kamerasovelluksia. Lumia Storyteller-, Lumia Beamer-, Lumia Photobeamer-, Lumia Refocus-, Lumia Panorama- ja Video Uploader -sovellukset on poistettu Windows Phone -sovelluskaupasta, tiedottaa Microsoft, eikä Microsoft julkaise niihin enää päivityksiä.

Erityisesti Lumia Storyteller -palvelun käyttäjien on syytä olla huolissaan, sillä verkkoon siirretyt valokuva- ja videokoosteet poistetaan verkkopalvelusta 30. lokakuuta. Palvelun käyttäjien kannattaa tätä ennen käydä lataamassa verkkopalveluun tallettamansa tiedostot omalle koneelleen.

Storyteller-puhelinsovellusta voi käyttää edelleen omalla laitteella, mutta Microsoft ei enää julkaise siihen päivityksiä. Sama kohtalo on myös Lumia Panorama- ja Video Uploader -sovelluksilla.

Lumia Beamer - ja Lumia Photobeamer -sovellusten toiminta käytännössä loppuu. Sovellusten avulla on voinut näyttää oman Lumia-puhelimen näytön tai valokuvia toisella laitteella avatussa verkkoselaimessa. Palveluihin liittyvä verkkopalvelu kuitenkin suljetaan lokakuun lopussa.

Syy sovellusten karsimiseen on Microsoftin mukaan yhtiön keskittyminen seuraavan Windows 10 -käyttöjärjestelmän ja sen ominaisuuksien kehittämiseen. Yhtiön mukaan suuri osa Lumia-sovellusten ominaisuuksista on jo mukana Windows 10 -käyttöjärjestelmässä.

Käytännössä kamerasovellusten karsiminen on todennäköisesti myös seurausta Microsoftin rajuista irtisanomisista, jotka ovat kohdistuneet varsinkin Nokian matkapuhelinyksikön entisiin työntekijöihin.

Kesällä 2014 Microsoft ilmoitti vähentävänsä 12 500 entistä Nokian työntekijää, ja tänä kesänä vielä 7800 työpaikkaa matkapuhelinliiketoiminnasta. Suomesta yhtiö ilmoitti heinäkuussa vähentävänsä 2300 työpaikkaa, eli noin kaksi kolmasosaa puhelinliiketoiminnan työntekijöistä.


