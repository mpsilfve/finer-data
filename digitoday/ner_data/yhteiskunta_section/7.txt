<HEADLINE>
 Verkon huumekaupalla likainen jälkipyykki — agentit varkaisilla

<DATE>
1.9.2015 13:09

<INGRESS>
Elinkautiseen tuomittu Silk Roadin perustaja Ross Ulbricht sai juuri lisää kättä pidempää tuomiostaan valittamista varten.  

<BODY>
Poliisi sulki darknetissä toimineen Silk Road -kauppapaikan vuonna 2013, mutta sen jälkeen tutkinnasta on paljastunut useita epäselvyyksiä. Nyt Yhdysvaltain Salaisen palvelun agentti myönsi syyllisyytensä valtavaan bitcoin-varkauteen tutkinnan yhteydessä.

Agentti siirsi 800 000 dollarin edestä bitcoineja tililleen kesken Silk Road -tutkinnan. Uutistoimisto Reutersin mukaan hän vastasi myöntävästi syytteisiin rahanpesusta ja oikeuden estämisestä.

Agentti myös myönsi, että hänen varkautensa sai Ulbrichtin uskomaan, että toinen henkilö puhalsi bitcoineja Silk Roadista ja etsimään palkkamurhaajaa hänen tappamisekseen.

Kaksi kuukautta sitten toinen agentti Yhdysvaltain DEA-huumepoliisista myönsi syyllistyneensä niin ikään bitcoinien varastamiseen Silk Roadista tutkinnan yhteydessä.

Ross Ulbricht tuomittiin toukokuussa elinkautiseen vankeuteen muun muassa huumeiden välittämisestä internetissä, rahanpesusta ja jatkuvaan rikolliseen toimintaan osallistumisesta.

Ulbricht on valittanut tuomiostaan ja kahden agentin tunnustukset ovat hänelle varmasti mieluista kuultavaa.


