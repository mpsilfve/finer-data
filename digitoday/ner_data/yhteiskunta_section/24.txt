<HEADLINE>
 Sonera tappelee yhteysongelmien kanssa: Kännyköitä ilman verkkoa

<DATE>
24.8.2015 11:59

<INGRESS>
Soneralla on ollut kehno maanantai. Yhtiö tiedotti kolmesta eri ongelmasta palveluissaan.  

<BODY>
Soneran matkapuhelinverkossa on ongelmia lähtevässä puheluliikenteessä. Yhtiön vikatiedotteen mukaan "verkko saattaa olla myös kokonaan kadoksissa päätelaitteelta".

Aamupäivällä kello 10.10 alkanutta vikaa selvitetään parhaillaan, eikä korjauksen aikataulua tiedetty tämän uutisen tekohetkellä.

Aiemmin maanantaina Sonera tiedotti erikseen ongelmista saapuvassa puhelu- ja viestiliikenteessä. Tämä epäonnistuu osalla asiakkaista, mutta vian korjaus on jo käynnissä.

Aamulla Sonera kertoi myös, että laajakaistaliittymien käyttäjätunnuksien salasanojen vaihtamisessa on vikaa.

Viikonloppuna Soneralla oli puolestaan hetkellisesti kateissa jopa 400 tukiasemaa haitaten 2G-liikennettä Helsingin alueella.


