<HEADLINE>
 Windows 10:n pakkopäivitykset rikastuttavat operaattoreita

<DATE>
17.8.2015 11:36

<INGRESS>
Uuteen-Seelantiin kuuluvalla Cookinsaarilla asuva Windows-käyttäjä kertoo elokuun internetlaskunsa nousseen 480 euroon Windows 10:n takia. Windows 10:n asennuspaketti riittää täyttämään koko kuukauden datakiintiön.  

<BODY>
Australiassa sähköisiä kansalaisoikeuksia ajava Electronic Frontiers EFA on nostanut Windows 10:n ja sen pakkopäivitysten aiheuttamat tietoliikennekulut pöydälle. Useimmat käyttäjät eivät ole vielä saaneet heinä–elokuun ajan nettilaskujaan, joten suurta meteliä asiasta ei ole noussut, Sydney Morning Herald kirjoitti.

EFA:n toiminnanjohtaja Jon Lawrence ilmaisi huolensa niistä internetkäyttäjistä, jotka asuvat syrjäisissä paikoissa kalliiden yhteyksien takana:

– Tässä ympäristössä, missä internetyhteys on tuskallisen hidas ja vakavasti kallis, pakkopäivitykset melkein kirjaimellisesti pakottavat ihmiset ulos internetistä ja tuottavat heille massiivisia ylimääräisiä datalaskuja.

Cookinsaarten telemonopoli Bluesky laskuttaa datasta noin 40 euroa kuussa 3,5 gigatavuun asti ja sen jälkeen neljä senttiä megatavulta. Satelliitin kautta toimivan yhteyden nopeus on kaksi megabittiä sekunnissa.

Windows 10:n asennuspaketin koko oli kolme gigatavua. Windows 10:n kolmas ja tuorein päivitys oli kooltaan 180 megatavua 32-bittisenä ja 360 megatavua 64-bittisenä, NDTV raportoi.

Korjattu megabitit megatavuiksi viimeisessä kappaleessa. 

  


