<HEADLINE>
 Päivä julki — Applelta odotetaan uusia puhelimia

<DATE>
28.8.2015 07:34

<INGRESS>
Tietotekniikkajätti Apple on lähettänyt kutsun 9. syyskuuta järjestettävään tapahtumaan.  

<BODY>
Tavallisesti Apple julkistaa uudet puhelinmallinsa syyskuussa. Mahdollisesti julkistuksiin kuuluu myös uusi versio Apple TV:stä.

Tiedotusvälineille suunnatussa kutsussa on värikäs Applen logo ja lause "Hey Siri, give us a hint", eli suomeksi "Hei Siri, anna meille vihje". Siri viittaa Applen puhetta ymmärtävään sovellukseen, jolla iPhone-puhelimia voi ohjata.

Siri-avustaja ei luonnollisesti kysyttäessä kertonut mitään olennaista tulevasta tapahtumasta.

Tänä vuonna Applelta odotetaan iPhone 6S -mallia ja iPhone 6 Plus S -mallia. Ne olisivat kehitysversiot uusimmista 6-sarjan puhelimista.

Cross Research -analyysiyhtiön Shannon Cross  kertoi uutistoimisto Reutersille, että hän odottaa puhelimiiin muun muassa Force Touch -tekniikkaa, joka osaa erottaa kevyen näpäytyksen pitkästä painalluksesta kosketusnäytöllä.

Lisäksi Cross sanoi, että Apple saattaa julkistaa uuden version tabletistaan iPadista.


