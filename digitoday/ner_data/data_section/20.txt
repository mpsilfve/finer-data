<HEADLINE>
 Odotatko yhä Windows 10 -päivitystä? Tee näin, niin alkaa tapahtua

<DATE>
28.8.2015 11:22

<INGRESS>
Vanhaa Windowsia kymppiin päivittäessä ensimmäinen yllätys on se, että päivitys ei alakaan heti, vaan vasta kun Microsoft sen suo. Näin voit käynnistää sen itse.  

<BODY>
Microsoft tarjoaa Windows 10:tä ilmaisena päivityksenä vanhempiin Windowseihinsa. Päivitys ei kuitenkaan ala heti, kun käyttäjä päättää siihen suostua. Microsoft kerää ensin tietoja koneestasi ja sen jälkeen ilmoittaa, että päivityksen voi tehdä joskus tulevaisuudessa. Tähän voi mennä päiviä tai jopa viikkoja.

Jos päivityksen odottelu harmittaa, voit kokeilla muutamaa vinkkiä sen aloittamiseksi.

Aivan ensimmäisenä varmista, että koneella ei ole kesken mikään. Tallenna kaikki työt ja sulje ylimääräiset sovellukset, kuten selaimet. Sen jälkeen päivitetä Windows Updatesta kaikki tärkeät päivityspaketit, jotka ovat jääneet asentamatta. Vanhan Windowsin pitää olla ajan tasalla tai päivitys jää väliin. Jos olet poistanut automaattiset päivitykset käytöstä Windows Updatessa, palauta ne päälle sovelluksen asetuksista.

Kun päivitykset on tehty, tarkasta ettei Windows ei ole jo alkanut taustaladata päivitystä. Windows 10:n asennustiedostot ladataan C-aseman juureen tehtyyn piilohakemistoon nimeltä $windows.~BT.

Hakemisto on piilotettu. Nähdäksesi sen joudut ensin ottamaan piilotettujen tiedostojen näyttämisen käyttöön: Ohjauspaneeli > Kansion asetukset > Näytä > Näytä piilotetut tiedostot, kansiot ja asemat.

Tämän jälkeen avataan C-asema näkyviin Resurssienhallinnassa. Jos näet kansion $windows.~BT, voit lopettaa tähän. Windowsia ladataan jo, ja Windows Update ehdottaa sen asentamista, kunhan koko neljän gigatavun paketti on koneellasi. Tarkasta Updatea parin tunnin välein — latauksen kesto riippuu verkkoyhteytesi nopeudesta.

### Tai sitten käsipelillä

Jos kansiota ei löydy, voit kokeilla pakottaa latauksen alkamaan: Avaa Windowsin sovellusvalikko ja kirjoita hakukenttään cmd. Klikkaa löytynyttä cmd.exe -sovellusta oikealla hiirennapilla ja valitse Suorita järjestelmänvalvojana.

Ruudulle avautuu komentorivi-ikkuna pääkäyttäjän oikeuksilla. Kirjoita ikkunaan komento wuaclt.exe /updatenow ja paina enteriä. Tämän pitäisi pakottaa lataus käyntiin.

Kunhan päivityspaketti on kokonaisuudessaan latautunut, Windows Update ehdottaa sen asentumista.

Joillain koneilla tämäkään ei ole auttanut. Jos kuulut näihin onnettomiin, voit koettaa pakottaa päivitystä tekemällä muokkauksen Windowsin rekisteriin.

![](/showImage.php?imageId=80488)

Näin yksinkertaista päivityskomennon antaminen on. Huomaa, että komento ei palauta mitään informaatiota ikkunaan. Se toimii silti.

Huomaa, että rekisteriä muokkaamalla voit rikkoa käyttöjärjestelmäsi, joten älä koske tähän, mikäli et ole varma siitä, että tiedät mitä teet.

Avaa rekisterin editointisovellus kirjoittamalla sovellusvalikon hakukenttään regedit ja klikkaamalla regedit.exe. Käyttöoikeuksistasi ja asetuksista riippuen saatat joutua hyväksyttämään regeditin käynnistyksen ruudulle ilmestyvässä User Account Control -ikkunassa.

Kun editori aukeaa, klikkaa auki vasemmasta paneelista HKEYLOCALMACHINE > SOFTWARE > Microsoft > Windows > CurrentVersion > WindowsUpdate > OSUpgrade. Jos OSUpgradea ei löydy, tämä johtuu siitä, että sinulle ei ole vielä tarjottu Windows 10 -päivitystä tai et ole hyväksynyt sitä. Palaa lähtöruutuun ja hyväksy ensin Windows 10:n päivitys.

Jos OSUpgrade löytyy, valitse se ja klikkaa sovelluksen oikeaa paneelia hiiren oikealla napilla. Luo uusi 32-bittinen DWORD, anna sen nimeksi AllowOSUpgrade ja arvoksi 1, ja klikkaa ok.

Oikeassa paneelissa pitäisi nyt näkyä kohta AllowOSUpgrade joka on tyyppiä REGDWORD ja sisältää arvon 0x00000001 (1).

Sulje rekisterin editointisovellus, ohjauspaneeli, ja Windows Update -ikkunat. Käynnistä Windows Update uudelleen. Viimeistään tämän jälkeen käyttöjärjestelmän pitäisi ehdottaa Windows 10:n asennuksen aloittamista.

Virhe komennossa wuaclt.exe korjattu. Alunperin artikkeliin oli eksynyt kirjoitusvirhe, jossa komento oli muodossa wuaclit.exe._


