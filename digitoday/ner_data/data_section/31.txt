<HEADLINE>
 Pettäjäsivusto puraisi kiellettyä hedelmää

<DATE>
25.8.2015 11:14

<INGRESS>
Tässä tapauksessa kielletty hedelmä näyttää olleen kilpailijan tietokanta, Motherboard kirjoittaa.  

<BODY>
Ashley Madison -murron yhteydessä vuoti myös runsaasti johtajiston sähköposteja, joista on nyt löytynyt kiusallisia viestejä emoyhtiö Avid Life Median pääjohtajan kannalta.

Noel Biderman vaihtoi viestejä teknologiajohtaja Raja Bhatian kanssa loppuvuonna 2012. Aiheena oli kilpaileva deittisivusto Nerve.com, josta Bhatia oli löytänyt merkittävän tietoturva-aukon.

Vuodettujen viestien perusteella Bhatia tiesi, miten käytännössä kaikki käyttäjätiedot olisivat olleet otettavissa. Biderman vastasi väitetysti, että "minä ottaisin sähköpostit", mutta Bhatia torjui ehdotuksen.

– En voi tehdä sitä. Haluan voida katsoa poikaani silmiin jonain päivänä, teknologiajohtaja totesi sähköpostissa Motherboardin mukaan.

Bhatia kuitenkin esitteli pääjohtajalle, miten tiedot olisivat otettavissa ja näyttää lähettäneen tälle esimerkkiviestin, jossa oli paljon tietoa yhdestä Nerven käyttäjästä. Niihin lukeutui väitetysti esimerkiksi käyttäjän sähköpostiosoite ja suojattu salasana.

Avid Life Median mukaan viestit on otettu irti asiayhteydestään, ja on väärin tulkita Bidermanin halunneen Nerve.comin käyttäjien sähköpostit.

Yhtiön mukaan keskustelu liittyi mahdollisuuteen ostaa Nerve.com, jolloin oli tarpeen tehdä tekninen selvitys asiasta. Se toteutettiin "kömpelösti", mutta se paljasti joitakin teknologisia heikkouksia, jotka Biderman halusi ymmärtää ja vahvistaa.

– Missään vaiheessa ei ollut pyrkimystä murtaa, varastaa tai käyttää Nerve.comin omistamaa dataa, Avid Life vakuuttaa Motherboardille.


