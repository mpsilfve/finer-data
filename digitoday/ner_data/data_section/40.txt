<HEADLINE>
 Pettäjiä riepoteltiin jo — "Rikoksen uhreja"

<DATE>
20.8.2015 16:20

<INGRESS>
F-Securen tutkimusjohtaja Mikko Hyppönen muistuttaa, että Ashley Madisonin käyttäjät ovat tietomurtorikoksen uhreja. Hän pyytää ihmisiä olemaan revittelemättä nimillä.  

<BODY>
Verkossa kiertävä pettämispalvelu Ashley Madisonin käyttäjätiedot alkavat valua tavallisten verkonkäyttäjien ulottuville. Esimerkiksi Vauva-lehden keskustelufoorumilla listattiin palvelun suomalaiskäyttäjiä, mutta ylläpito poisti keskustelun.

Kaikkia listalta löytyneitä ei kannata lähetä tuomitsemaan, sillä ihmisten nimet ovat saattaneet päätyä palveluun näiden tietämättä.

— Seassa voi olla tilejä, jotka on tarkoituksella tehty toisen henkilön nimissä ja käyttäen hänen osoitettaan. Palvelu ei varmenna sähköpostiosoitteiden oikeellisuutta, sanoo F-Securen tutkimusjohtaja Mikko Hyppönen Digitodaylle.

Tietokannassa on yli 16 900 .fi-päätteistä sähköpostiosoitetta. Osa on selvästi tekaistuja hömppäosoitteita.

— Valtaosa osoitteista on kuitenkin lienee ihan oikeiden ihmisten osoitteita. Lisäksi vuodossa on mukana tuhansittain suomalaisia tilejä joiden osoite päätyy .com- tai .net-tunnukseen, Hyppönen toteaa.

Hyppönen arvioi suomalaisia löytyvän palvelusta kaikkiaan yli 20 000.

Sähköpostiosoitteiden lisäksi tietokannasta on kaivettu esiin ihmisten luottokorttitietoja. Näiden Hyppönen uskoo olevan aitoja.

Paljastukset herättävät epäilemättä pahaa verta monessa. Hyppönen vetoaa kuitenkin ihmisiin:

— Ei kannata ryhtyä vuotojen levittelyyn ja nimien revittelyyn. Täytyy muistaa, että ikävästä asiayhteydestä huolimatta listalta löytyvät ihmiset ovat tietomurtorikoksen uhreja.

Vauva on osa samaa Sanoma-konsernia kuin Digitoday.


