<HEADLINE>
 Applen entinen toimitusjohtaja julkisti kaksi Android-puhelinta

<DATE>
27.8.2015 09:49

<INGRESS>
Kymmenen vuotta Applea vetänyt legendaarinen markkinointimies John Sculley julkisti kaksi tyylikästä, kehittyville markkinoille suunnattua älypuhelinta.  

<BODY>
John Sculley, joka ennen Applen kautta veti Pepsin markkinaosuuden nousuun, on yksi Obi Worldphone -yrityksen perustajista. Toinen on designstudio Ammunitionin perustaja Robert Brunner.

Obi Worldphonen julkistamat Android Lollipop -puhelimet, Obi Worldphone SF1 ja SJ1.5, on hinnoiteltu 200:een ja 130:een dollariin. Ne tuodaan Aasian, Afrikan ja Lähi-idän markkinoille ja suunnataan nuorille, alle 25-vuotiaille kuluttajille.

Puhelimissa käytetään tunnettujen valmistajien sellaisia komponentteja, joita löytyy muistakin keskihintaisista älypuhelimista.

Uutuuslaitteiden vetonaulan on määrä olla niiden kilpailijoista poikkeava muotoilu. Sculley sanoi Engadgetille:

– Olemme sitoutuneet toimimaan muotoilu edellä.

Obi Worldphone uskoo, että se pystyy pienenä ja ketteränä haastamaan Applen, Samsungin ja HTC:n jäykät organisaatiot. Se voi vaihtaa designia ja komponentteja nopeasti markkinoiden kysynnän mukaan.

SF1 on muovirunkoinen, viiden tuuman ja kahden kameran ja kahden salaman 4G- puhelin, jossa on Qualcommin kahdeksanytiminen Snapdragon 615 -suoritin. 16 gigatavun muistilla sen veroton hinta on 200 dollaria ja 32 gigatavun muistilla 250 dollaria. SJ1.5:n suoritin on neliytiminen ja siinä on 16 gigatavun sisäänrakennettu massamuisti. Laitteiden tekniset tiedot löytyvät täältä.

Molemmissa puhelimissa on kaksi sim-korttipaikkaa, joka on edellytys kehittyvien maiden markkinoilla. Ne on määrä tuoda kauppa- ja verkkokauppamyyntiin muun muassa Vietnamissa, Indonesiassa, Thaimaassa, Yhdistyneissä Arabiemiirikunnissa, Saudi-Arabiassa, Keniassa, Tansaniassa, Etelä-Afrikassa, Pakistanissa, Turkissa ja Intiassa.


