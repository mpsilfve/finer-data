<HEADLINE>
 Google iskee sovellusmainoksiin — tuputtajia rangaistaan hakutuloksissa

<DATE>
2.9.2015 09:33

<INGRESS>
Google alkaa piilottaa sivuja, joiden tuputtamat sovelluslatauskehotukset peittävät itse sivun.  

<BODY>
Google panostaa älypuhelimien käytettävyyteen hakulaitteina. Huhtikuussa se ryhtyi rankaisemaan huonosti mobiililaitteissa toimiva sivustoja heikentämällä niiden näkyvyyttä hakutuloksissa.

Marraskuun alussa sama rangaistus kohtaa verkkopalveluja, jotka tyrkyttävät omia sovelluksiaan ikkunoilla, jotka peittävät ison osan varsinaisesta sivun sisällöstä.

Mobiililaitteen käyttäjä joutuu etsimään näytön peittävästä mainoksesta pientä x:ää, jolla mainoksen voisi sulkea. Liian usein hän klikkaa väärää kohtaa ja aloittaa sovelluksen lataamisen, TechCrunch kirjoitti.

Googlen Webmaster Central -blogin mukaan sivut, jotka käyttävät sisällön peittäviä välisivumainoksia luokitellaan marraskuun alusta mobiiliepäystävällisiksi ja niiden sijaintia lasketaan alemmaksi hakutuloksissa.

Chromen ja Safarin standardikokoisia, siis pienempiä, sovellusten latausbannereita käyttäviä sivuja näkyvyyden vähentämisrangaistus ei koske. Hakutulosten kärjestä putoaminen voi tietää merkittävää mainostulojen supistumista verkkopalveluille.


