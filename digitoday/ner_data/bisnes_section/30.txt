<HEADLINE>
 Nokia toimittaa futisverkon Qatariin

<DATE>
27.8.2015 10:21

<INGRESS>
Nokia toimittaa pientukiasemia Qatarin matkapuhelinoperaattorille Ooredoolle jalkapallon vuoden 2022 MM-kisojen tarpeisiin.  

<BODY>
Nokian 3G- ja 4G- mikro- ja picotukiasemat asennetaan tehostamaan verkkoa jalkapalloliikenteen kuumiin pisteisiin koko maassa. Niitä asennetaan muun muassa kahviloihin ja ravintoloihin, kirjoitti Total Telecom.

– Asiakkaamme vaativat korkealuokkaista palvelua myös monipuolisissa käyttpaikoissa ja ruuhkaisilla kaupunkialueilla. Nokia Networksin pientukiasemat tekevät juuri sen mahdolliseksi: lisää kapasiteettia, parempi saatavuus ja lyhyemmät vasteajat, Ooredoon toimitusjohtaja Waleed Al Sayed sanoi tiedotteessa.

Nokialle on ehkä tukiasemia tärkeämpi sopimus siitä, että se toimittaa oman NetAct-verkonhallintasovelluksensa ja sen lisäksi verkon suunnittelun ja käyttöönoton raskaan liikenteen alueilla.

Keskiviikkona julkistettua sopimusta edelsi koevaihe, jossa Nokia osoitti ratkaisunsa toimivuuden Qatarin pääkaupungin Dohan ruuhka-alueilla ja sisätiloissa.


