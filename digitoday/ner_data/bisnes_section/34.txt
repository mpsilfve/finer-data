<HEADLINE>
 Kunpa kukaan ei ostaisi: Näin myydään huippuvaarallista haittaohjelmaa

<DATE>
26.8.2015 13:40

<INGRESS>
Hienostuneiden haittaohjelmien tekeminen ei yksin riitä. Niitä pitää osata myös myydä.  

<BODY>
Tietoturvayhtiö Norse Corporationin Darkmatters-sivusto bongasi uuden variantin vaarallisesta Zeus-haittaohjelmasta. Sphinx-niminen variantti on myynnissä 0Day-verkkokaupassa.

Zeus-perhe lukeutuu tavallisten kuluttajien kannalta pahimpiin, sillä se on erikoistunut ryöstämään uhrien rahoja verkkopankeista ja on matkan varrella kehittynyt hyvin hienostuneeksi teknologialtaan.

Näillä haittaohjelmilla on luotu suuria bottiverkkoja, jotka koostuvat saastuneista tietokoneista. Sphinx esimerkiksi toimii täysin salatun Tor- verkon kautta ja on myyjänsä mukaan immuuni muun muassa niin kutsutuille sinkhole-koneille, joilla bottien liikenne yritetään ohjata pois alkuperäisestä kohteesta.

Darkmattersin julkaisema myynti-ilmoitus muistuttaa siitä, miten vahvasti haittaohjelmien tekeminen on jo oikeaa bisnestä – ja on ollut jo vuosia.

Sphinxin toiminnot eritellään kuin parhaankin älypuhelimen speksit, ja vanhoja asiakkaita houkutellaan mainostamalla tuttua käyttöliittymää.

– Sphinxin komento ja ohjaus (C&amp;C;) ei ole muuttunut Zeusista. Zeusin vanhat fanit ovat mielissään käyttäessään tätä mukavaa bottiverkkojen hallintajärjestelmää uudestaan, myynti-ilmoituksessa sanotaan.

Sphinxin hinta on 500 dollaria, eikä ole tiedossa, miten hyvin se on käynyt kaupaksi. Mutta vaikka otsikossa muuta toivotaan, on vanhastaan tiedossa, että Zeusin eri muunnelmat ovat kyllä ostajansa löytäneet.


