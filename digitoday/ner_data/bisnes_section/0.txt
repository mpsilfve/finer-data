<HEADLINE>
 Apple joutumassa veromyrskyn silmään: Pelissä jopa 17 miljardia

<DATE>
8.9.2015 10:48

<INGRESS>
Irlanti valmistautuu pitkään oikeustaisteluun EU:ta vastaan, jos Applen verojärjestelyt maassa johtavat EU:n toimenpiteisiin.  

<BODY>
Irlanti on mitä todennäköisimmin joutumassa EU-viranomaisten toimien kohteeksi maassa Euroopan-pääkonttoriaan pitävän Applen verojärjestelyjen vuoksi, kertoo uutistoimisto Bloomberg.

Uutistoimiston lähteen mukaan Irlannin hallitus valmistautuu odotettavissa olevan EU:n päätöksen vastaiseen oikeustaisteluun, joka voi kestää vuosia.

EU:n viime vuonna valmistuneessa alustavassa selvityksessä Applen verojärjestelyt Irlannissa todettiin kestämättömäksi. Yhtiö on maksanut liikevaihdostaan Euroopassa alle kahden prosentin veroa kymmenen vuoden ajan. Irlannin katsottiin hyväksyneen järjestelyn vastakauppana Applen maahan tuomista työpaikoista.

EU on puuttumassa aktiivisesti veronkiertoon, jonka arvioidaan aiheuttavan tuhannen miljardin euron menetykset verotuloissa vuositasolla.

Jos Irlanti häviäisi odotettavissa olevan oikeustaistelun, voisi Apple joutua maksamaan mittavat jälkiverot. Asiaa Bloombergille kommentoineen JPMorgan Chase & Con analyytikko Rod Hallin mukaan summa voisi olla jopa 17 miljardia euroa. Käytännössä verojen suuruuden määrittäminen olisi kuitenkin hyvin vaikeaa.

Apple on aikaisemmin kiistänyt harrastavansa veronkiertoa, eikä halunnut kommentoida Bloombergin väitteitä. Myöskään EU-komissio ei kommentoinut asiaa. Irlannin valtiovarainministeri korosti, että päätöstä ei ole vielä tehty.

Applen lisäksi kilpailukomissaari Margrethe Vestager tutkii Amazonin sekä Starbucksin toimia muualla Euroopassa.


