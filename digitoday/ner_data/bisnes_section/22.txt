<HEADLINE>
 Google penkoo putkimiesten ja siivoojien taustat

<DATE>
31.8.2015 09:28

<INGRESS>
Google välittää nyt kuluttajien kotona tarvitsemia ammattilaisia, kuten putkimiehiä, lukkoseppiä tai siivoojia.  

<BODY>
Google aloitti San Franciscon alueella perjantaina kotipalvelujen välittämisen. Googlen AdWords Express -mainosten kautta putkimiehet, lukkosepät, yleismiehet ja siivoojat pääsevät mainostamaan itseään kuluttajille, jotka hakevat apua tukkeutuneeseen vessaan ja hajonneeseen lukkoon. Ammattilaisten on kuitenkin ensin läpäistävä Googlen tarkastusprosessi.

Googlen tarkastuksessa käydään läpi toimiluvat, vakuutukset ja taustat. Googlen tarkastajat voivat tehdä myös tarkastustilauksia. Mukaan hyväksytyt ammattilaiset voivat ostaa itselleen näkyvyyttä ensimmäisten hakutulosten joukossa. Kuluttajat voivat ottaa yhteyttä palvelujen tarjoajaan suoraan hakutulossivulta tai lähettää useita tarjouspyyntöjä.

Googlen ylivoimaisesti suurin osuus hakukonemarkkinoilla tekee siitä vahvan haastajan kuluttajien ammattilaispalvelujen nykyisille toimittajille Yelpille, Angie’s Listille ja TaskRabbitille. Googlella on vastassaan myös yksi suuri kilpailija: Amazon käynnisti koko maahan ulottuvan vastaavan palvelun maaliskuussa. Se laskuttaa välityspalkkiona 10 – 20 prosenttia.

Wall Street Journalin mukaan Angie’s List arvioi vuonna 2011, että kotipalvelumarkkinat ovat noin 400 miljardia dollaria, kun mukaan lasketaan remontointi ja tuholaistorjunta. Nyt Googlen Home Services -linkit ovat ylempänä kuin Yelpin sivut Googlen hakutuloksissa.


