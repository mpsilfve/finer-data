<HEADLINE>
 OP:n viestintäjohtaja: Harvinainen syy katkokseen

<DATE>
26.8.2015 19:16

<INGRESS>
Inhimillinen virhe ei ole pankkipalvelujen häiriöiden aiheuttajana yleisimpien syiden joukossa.  

<BODY>
Osuuspankki kärsi tänään iltapäivällä verkkopalvelujensa kaatumisesta ja myös korttimaksuissa oli ongelmia.

Viestintäpäällikkö Carina Geber-Teirin mukaan taustalta paljastunut järjestelmätoimittaja Tiedon asiantuntijan inhimillinen virhe on syynä suhteellisen harvinainen.

— Aivan tässä mittakaavassa en muista. Viimeisimmät kaatumiset ovat liittyneet erilaisiin teknisiin häiriöihin tai palvelunestohyökkäyksiin, Geber-Teir toteaa Taloussanomille.

Tällä kertaa ei ollut kuitenkaan syytä epäillä hakkereita.

Geber-Teir korostaa, että viime kädessä pankki on vastuussa asiakkailleen, että nämä saavat palvelua. Pankin ja järjestelmätoimittajan välinen vastuuselvittely on asia erikseen.

Pankkipalvelut saatiin pääsääntöisesti kuntoon kello kahdeksaantoista mennessä.

— Yksittäiset häiriöt ovat kuitenkin mahdollisia vielä tämänkin jälkeen. Aina kun on näin laaja häiriö, ovat myös jälkihäiriöt mahdollisia.


