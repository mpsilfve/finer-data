Entistä ehompi Oculus Rift myyntiin , mutta " ei ihan holokansi "
Videopelaamisen potentiaalisesta mullistajasta ilmestyi uusi kehittäjille suunnattu versio .
Virtuaalisilmikko Oculus Riftin kehittäjäversio päivittyi noin vuosi sen jälkeen , kun alkuperäisen laitteen toimitukset alkoivat .
Oculus Rift Development Kit 2 on myynnissä verkossa , ja laitteen pitäisi alkaa saapua ostajille heinäkuusta lukien .
Pelinäkymän ja muun 3d-sisällön esittämiseen tarkoitettu silmikko on yksi niistä uutuuksista muun muassa Sonyn Morpheuksen kanssa , jotka saattavat vihdoin tehdä 1990-luvulla hypetetystä virtuaalitodellisuudesta arkea .
Oculus Riftin tiimi toteaa , että laitteen alkuperäinen versio oli teknisesti sen verran rajoittunut , ettei siitä ollut kunnollisen virtuaalitodellisuuden tarjoamiseen .
Mutta DK2:ssa on muun muassa entistä tarkempi näyttö ja alhaisen latenssin liikeseuranta käyttäjän päälle .
– DK2 ei ole identtinen Riftin kuluttajaversion kanssa , mutta perustavanlaatuiset rakennuspalikat loistavalle virtuaalitodellisuudelle ovat mukana , tiimi kirjoittaa blogissaan .
Yleistä käyttökokemusta on vielä parannettava ennen kuluttajajulkaisua .
– DK2 ei ole vielä holokansi , mutta se on merkittävä askel oikeaan suuntaan , tiimi viittaa Star Trekin Enterprise-aluksen keinotodellisuuslaitteistoon .
Kuluttajaversiota varten aiotaan parantaa ainakin mukavuutta , näytön tarkkuutta , päänseurantaa , softaa ja optiikkaa .
Ilman toimituskuluja tai tullimaksuja 350 dollarin hintainen Oculus Rift Development Kit 2 on nimensä mukaisesti siis vain kehittäjille tarkoitettu .
Kuluttajien kannattaa tiimin mukaan odottaa lopullista versiota .
Lisäksi on selvää , että pelituki laitteelle on varsin rajallinen tällä hetkellä .
Tuki on tosin luvattu useampaan kehityksen alla olevaan peliin .
