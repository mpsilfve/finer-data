Oikeus kaatoi operaattorien Pirate Bay -estot Hollannissa
Oikeuden perustelu estojen lopettamiselle on suoraan nettisensuurin vastustajien oppikirjasta .
Tuomioistuimen Hollannissa kaksi vuotta sitten määräämät Pirate Bay -nettipalvelun estot kaatuivat ylemmässä oikeusasteessa , muun muassa The Verge kirjoittaa .
Kaksi eston saanutta internet-operaattoria voi nyt palauttaa palvelun asiakkaidensa käytettäväksi – mikäli asiakkaat eivät siis ole jo kiertäneet estoa .
Haagin päätöksessä nimittäin todettiin , että estot ovat osoittautuneet tehottomiksi luvattoman vertaisverkkoliikenteen torjunnassa .
Paikallinen piratismia vastustava organisaatio Brein määrättiin maksamaan operaattoreille 326\_000 euron korvaukset .
Muut operaattorit , jotka eivät olleet oikeuspäätöksen piirissä , ovat toistaiseksi jatkaneet Pirate Bayn estoa , mutta niidenkin odotetaan luopuvan estoista pian .
Sillä välin Suomessa oikeuden operaattoreille määräämät Pirate Bay -estot jatkuvat valituksista huolimatta .
