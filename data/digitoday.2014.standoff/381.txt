Jolla-puhelimen hinta romahti — yhtiö paljastaa syyn
Suomalainen Jolla-matkapuhelinyhtiö on pudottanut puhelimensa hintaa sadalla eurolla .
Syitä ovat hintakilpailu sekä aiemmat markkinointikampanjat .
Suomalainen matkapuhelinyhtiö Jolla on pudottanut samannimisen puhelimensa hintaa verkkokaupassaan sadalla eurolla .
Yhtiö laski Jolla-puhelimensa hintaa verkkokaupassaan viime lauantaina .
Puhelimen hinta on nyt alle 250 euroa , kun se vielä viime viikolla oli 350 euron paikkeilla .
— Meillä oli syksyn aikana muutamia hinnoitteluun liittyviä kampanjoita , joissa testattiin sadan euron alennusta .
Muutenkin tutkimme älypuhelimien hintoja , ja päätimme sitten muuttaa hintaa , kertoo Jollan viestintäjohtaja Juhani Lassila .
Monet jälleenmyyjät ovat seuranneet perässä , vaikka Jolla-yhtiö ei ole Lassilan mukaan vaikuttanut suoraan kauppojen päätöksiin .
Jolla on parin viime kuukauden aikana järjestänyt kampanjoita , jossa esimerkiksi Jolla-puhelimien omistajille annettiin ystäville jaettavaksi alennuskoodi , jolla uuden Jolla-puhelimen sai ostaa sata euroa halvemmalla Jollan omasta verkkokaupasta .
— Kampanjat toimivat erittäin hyvin .
Päätös ei toki liity vain niihin , vaan tutkimme myös yleisesti älypuhelinten hinnoittelua , Lassila sanoo .
— Totesimme , että tämä oli hyvä hetki tehdä muutos .
Lassila ei kommentoi , miten alempi hinta vaikuttaa yhtiön tulokseen .
Hänen mukaansa yhtiö ei myöskään valmistele uutta puhelinmallia , vaan keskittyy marraskuussa Slush-tapahtumassa esitellyn tablet-laitteen toteuttamiseen .
— Meillä on 120 hengen organisaatio , joten meillä ei ole mahdollisuutta kehittää useita laitteita samaan aikaan , Lassila sanoo .
— Tietenkin on tulevia tuotesuunnitelmia , mutta niistä ei voida vielä kertoa .
Tabletin toimituksien on tarkoitus alkaa ensi vuoden huhti—kesäkuussa .
Yhtiö on jatkanut myös Jolla-puhelimen ohjelmapäivityksiä .
Edellinen kymmenes päivitys julkistettiin joulun alla .
