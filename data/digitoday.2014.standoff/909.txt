Applen ja Samsungin oikeustaistelu on nyt erotuomarien käsissä
Applen ja Samsungin ympäri maailman käymän patenttisodan päänäyttämöllä Kaliforniassa on päästy uuteen vaiheeseen .
Taistelun aktiivisin osa on käyty , ja asia siirtyi tiistaina valamiehistön päätettäväksi .
Samsungin ja Applen lakimiehet käyttivät liittovaltion piirioikeudessa neljä tuntia tiistaina vakuuttaakseen valamiehet päämiestensä asian oikeutuksesta .
Apple kuvaili Samsungia iPhonen teknologian epätoivoiseksi kopioijaksi .
Samsung puolestaan piti Applea taantuvana voimana , joka yrittää kotikaupungin valamiehistön avulla lypsää ison palkkion ja tukahduttaa kilpailun .
Apple vaatii Samsungilta 2,2 miljardin dollarin korvauksia patenttirikkomuksista , jotka ovat aiheuttaneet yhtiölle väitetysti suuria menetyksiä .
Sen mukaan Samsung on myynyt kopioituja laitteita , yhdeksää eri matkapuhelinta ja yhtä tablettimallia , yhteensä 37 miljoonaa kappaletta .
Samsung sanoi , että sen puhelimet käyttävät Googlen kehittämää tekniikkaa , mutta Apple ei uskaltanut käydä kalifornialaisen yhtiön kimppuun , vaan on valinnut kohteekseen ulkomaalaisen yrityksen .
Samsungin asianajajat muistuttivat , että Applen entinen pääjohtaja Steve Jobs oli vannonut julistavansa pyhän sodan Androidin kehittäneelle Googlelle .
Samsungin päälakimiehen John Quinnin mukaan Applen kärsimä vahinko on korkeintaan 38 miljoonaa dollaria , jos valamiehistö sattuisi uskomaan sen kopiointiväitteitä .
– Applelaiset tanssivat Cupertinon kaduilla , jos päätätte antaa heille sata miljoonaa dollaria , Quinn sanoi San Jose Mercury Newsin mukaan .
Kahdeksanhenkisessä valamiehistössä ei ole teknistä osaamista .
Yksi valamies on joskus työskennellyt IBM:lle .
Edellisessä tuomari Lucy Koh’n oikeussalissa käydyssä oikeudenkäynnissä valamiehistön puheenjohtajalla oli tekninen koulutus ja hänellä oli omia patentteja ja hänen katsotaan johdattaneen pitkälle miljardin dollarin korvaukseen päätynyttä valamiehistöä .
Silloin valamiehistö käsitteli asiaa vain kolme päivää .
