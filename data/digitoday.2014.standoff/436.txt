Rakettirikon syy selvisi : Ei pitäisi toistua
Elon Musk kehuu tiimiään jo nyt mahtavista edistysaskelista .
Elon Muskin SpaceX oli lähellä onnistua Falcon 9 -raketin ensimmäisen vaiheen palauttamisessa ehjänä maahan lauantaina laukaisun jälkeen .
Mutta raketti osui meren päällä odottaneeseen proomualustaan liian kovaa kärsien vaurioita .
Muskin mukaan syynä oli raketin evien käyttämän hydraulinesteen loppuminen .
– Evät toimivat äärimmäisen hyvin hypersonisesta nopeudesta alle äänennopeuteen , mutta hydraulineste loppui juuri ennen laskeutumista , Musk selvitti Twitterissä .
Tämän ei pitäisi olla ongelma enää seuraavassa kokeessa , jonka on määrä tapahtua helmikuussa .
Hydraulinestettä on nimittäin kyydissä 50 prosenttia enemmän .
SpaceX tavoittelee kokeillaan Falcon 9 -raketin ensimmäisen vaiheen uudelleenkäyttöä , mikä säästäisi paljon rahaa .
Raketti kuljetti lauantaina avaruuteen miehittämättömän Dragon-rahtialuksen , joka on matkalla kohti ISS-avaruusasemaa .
Musk antaa raketin palautuskokeesta hyvän arvosanan tiimilleen .
– Olen superylpeä tiimistäni heidän tehtyä valtavia loikkia kohti uudelleenkäytettävyyttä .
Te kaverit rokkaatte !
