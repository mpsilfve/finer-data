Uuden suomalaispuhelimen kova lupaus : " Kiveäkin kovempi "
Suomalaisyritys tuo vesi- ja pölytiiviitä kännyköitä Pohjoismaihin .
Suomalainen Insmat Oy on julkistanut ulkoilmakäyttöön tarkoitetun Insmat Rock V50 LTE -nimisen Android-puhelimen .
Laitteella on IP67-suojausluokitus , eli sen luvataan kestävän vettä 30 minuutin ajan metrin syvyydessä sekä pölyä .
Puhelin on suunnattu erityisesti retkeilijöille sekä veneilijöille .
Laite on mitoiltaan 158 x 83 x 16 millimetriä , se painaa 230 grammaa ja maksaa noin 400 euroa .
Laitteen muihin teknisiin ominaisuuksiin kuuluvat 1,2 gigahertsin neliydinsuoritin , 8 megapikselin kamera , 4050 mAh -akku , 4g-tuki , 8 gigatavua tallennustilaa ja 5 tuuman 1280 x 720 -näyttö .
Kyseessä on Kiinassa valmistettu puhelin , jonka ohjelmistojen suunnittelu- ja kääntämistyöhön suomalaiset ovat osallistuneet .
Insmatin myyntipäällikkö Kari Viitalan mukaan kyse on kolmannesta Suomessa Insmat Rock -nimellä myytävästä laitteesta .
Edellisiä malleja on myyty noin 5000 kappaleen verran .
Viitala pitää laitteen markkinoita laajana .
Se soveltuu niin rakennuksille kuin moniin valtionlaitoksiinkin .
Korjaus : Tallennustila on 8 gigatavua .
