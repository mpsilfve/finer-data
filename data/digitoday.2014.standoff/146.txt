Esineiden internet : Näin arkesi muuttuu
Verkon kautta toistensa kanssa viestivät esineet varastivat tänä vuonna päähuomion maailman suurimmilla elektroniikkamessuilla .
Entrepreneur-lehti listasi uusien innovaatioiden tuomia muutoksia arkielämään .
Jopa jo muutaman vuoden sisällä kauppojen hyllyt notkuvat verkkoyhteydellä varustettuja tavallisia käyttöesineitä , arvioi Entrepreneur .
Lehti näkee esineiden internetin mullistavan ihmisten elämää jopa enemmän kuin teollinen vallankumous aikoinaan teki .
Esimakua tulevasta saatiin tammikuun alussa Yhdysvaltain Las Vegasissa järjestetyillä Consumer Electronic Show -messuilla , jossa esineiden internetiä esiteltiin laajasti päälavalla .
Entrepreneur listasi uutistoimisto Reutersin sivustolle esimerkkejä muutoksista , joita esineiden internet tuo arkielämäämme .
Auton huolto
Öljynvaihto ei enää jää tekemättä , kun todellinen älyauto huolehtii huollon tilaamisesta ja varaa kalenterisi perusteella sinulle sopivan ajan huollosta .
Hyväksyminen onnistuu yhdellä klikkauksella .
Terveydentilan tarkkailu
Kun lääkepurkki alkaa tyhjentyä , verkkoon kytketty lääkepurkki varaa vastaanottoajan lääkäriltä .
Samaa yhteyttä käyttäen lääkärit voivat myös seurata potilaidensa lääkkeiden käyttöä .
Myös verenpaineen ja veren sokeritasojen tarkkailu onnistuu etänä .
Energiankulutus
Paljon energiaa kuluttavat kodinkoneet ja -laitteet mukautuvat energian hintasignaaleihin ja samalla kutistavat sähkölaskuasi .
Termostaatit ja valaisimet oppivat päivittäisiin rutiineihisi ja vaikkapa säätävät kodin lämpötilan optimaaliselle tasolle juuri ennen kotiutumistasi .
Laitteet myös havaitsevat , kun kukaan ei ole kotona ja vähentävät energiankulutustaan .
Autoilu
Ajamisesta tulee paljon turvallisempaa kun liikennevalot ja nopeustaulut mukautuvat todellisiin liikenneolosuhteisiin .
Liikennettä tarkkailevat sensorit myös viestivät suoraan autojen ajotietokoneiden kanssa .
Ostoslistat
Älykkäät jääkaapit havaitsevat ruokien vähenemisen ja lisäävät ne automaattisesti ostoslistaasi .
Kaupoissa on aiempiin ostoksiisi perustuvia ponnahdusmuistutuksia , jotka varmistavat sinun ostavan tarvittavan .
Aamuherätys
Työmatkallasi havaitut liikenneolot vaikuttavat siihen , mihin aikaan herätyskellosi soi .
Kahvinkeitin keittää aamusumppisi sopivasti herätessäsi .
Vauvan ja lemmikkieläimen tarkkailu
Vauvalla on haalari , joka viestii lapsen hengityksestä , lämpötilasta ja aktiivisuudesta vanhempien älypuhelimiin .
Vastaavia on tarjolla myös lemmikkieläimille .
Kehon toiminta
Puettava teknologia on tähän mennessä ollut esineiden internetiin lukeutuvista asioista eniten esillä .
Monista tuotteista on jo tarjolla toisen tai kolmannen sukupolven versioita , ja niiden laatu on yhä kehittyneempää ja hienovaraisempaa .
Treenihetkien sijaan kehon toimintaa tarkkaillaan ympärivuorokauden , ja älypuhelimet muuttuvat suoranaisiksi kehon kaukosäätimiksi .
Sekä puhelinten että puettavaa teknologiaa valmistavien yhtiöiden markkinoinnilta muutos vaatii paljon , sillä Entrepreneur-lehden mukaan kuluttajat vaativat tuotteilta räätälöityä henkilökohtaista palvelua .
Esineiden internetin tuomista kätevistäkin muutoksista huolimatta siihen liittyy myös uudenlaisia riskejä .
Tietoturvayhtiö Proofpoint varoitti viime viikolla esineiden internetin käytöstä rikollisuudessa .
