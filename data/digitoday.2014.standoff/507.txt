Hakkeri iski kahdesti Supercelliin
Hakkeri iski Supercell-peliyhtiön Clash of Clans -pelin Facebook-sivulle .
Hakkeri julkaisi muun muassa pelin liikevaihtotietoja .
Hänen mukaansa hän olisi päässyt käsiksi myös muihin tietoihin .
Hittipeli Clash of Clansin Facebook-sivut ja Twitter-tili on hakkeroitu .
Asiasta uutisoi ensimmäisenä e27-verkkosivusto , mutta suomalainen peliyhtiö Supercell on vahvistanut väitteen Facebook-sivullaan .
Yhtiö ilmoittaa tutkivansa asiaa .
Ethical Spectrum -nimeä käyttävä hakkeri kertoo e27-sivuston haastattelussa murtautuneensa Clash of Clansin sivujen lisäksi myös Supercellin HayDay-pelin Facebook-sivuille .
Haastattelun mukaan murtautumiskanavana on ollut Engagor-verkkopalvelu , joka on yrityksien sosiaalisen median hallintaan tarkoitettu palvelu .
Vakavampaa on , että hakkeri on ilmeisesti päässyt myös Supercellin palvelujen suljetulle hallintasivustolle .
– Tällainen hallintaosoite Supercelliltä myös löytyy , kertoo tietoturvayhtiö Nixun konsultti Janne Kauhanen .
– Haastattelussa hakkeri puhuu ensin admin-sivujen murrosta , ja sitten toisessa vastauksessa Facebook-sivuista .
Kyse on siis kahdesta eri murrosta .
Hakkeri julkaisi Clash of Clansin Facebook-sivuilla muun muassa kuvan , jossa hänen mukaansa on paljastettu pelin liikevaihtolukuja viime perjantailta .
Tämä kuva on ilmeisesti ruutukaappaus Supercellin sisäiseltä hallintasivustolta .
Hakkerin julkaisemien tietojen perusteella Supercell tienasi pelillä yli viisi miljoonaa dollaria päivän aikana , ja pelillä olisi noin 30 miljoonaa kuukausittain aktiivista pelaajaa .
Hakkerin päivitykset on nyt poistettu .
Yhtiö ei aio kommentoida julkaistuja lukuja , kertoo Ilta-Sanomat .
Yhtiö kertoo tuloksestaan virallisesti ensi keskiviikkona .
Huijattiinko salasanat Supercellin työntekijältä ?
Supercell ei ole paljastanut murtautumisesta juuri muuta , kuin että sellainen on tehty .
Kauhasen mukaan on mahdollista , että syy ei välttämättä ole Engagor-palvelussa tai sen tietoturvassa .
– Kyseessä ei ole välttämättä palvelun haavoittuvuus , vaan salasanat on saatettu onkia esimerkiksi Supercellin työntekijältä , Kauhanen sanoo .
Hakkeri on saattanut esimerkiksi huijata jotain Supercellin työntekijää esiintymällä henkilönä , jolla jostain syystä olisi oikeus päästä yhtiön verkkopalveluihin .
Tämän tyyppisiä hyökkäyksiä on viime aikoina tehnyt muun muassa hakkerijoukko Syrian Electronic Army , joka on murtautunut muun muassa useiden mediayhtiöiden verkkopalveluihin .
– Jos asiaa ajattelee hyökkääjän näkökulmasta , niin sieltä kannattaa mennä mistä helpoiten pääsee .
Jos se onnistuu kysymällä tunnuksia , niin murto tehdään sitten niin , Kauhanen sanoo .
Hänen mukaansa ulkopuolisen on kuitenkin vaikea arvioida verkkopalvelujen tieturvaa , joten myös tietoturva-aukko on mahdollinen .
