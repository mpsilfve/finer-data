Kohufilmi The Interview teki ennätyksen Sonylle
Massiivisen kyberhyökkäyksen keskiössä ollut The Interview -elokuva nousi neljässä päivässä Sony Picturesin kaikkien aikojen suosituimmaksi verkkojulkaisuksi .
Sony Pictures julkaisi The Interview -elokuvan jouluaattona .
Neljässä päivässä sitä ostettiin tai katsottiin maksullisena suoratoistona kaksi miljoonaa kertaa .
Rahaa verkkolevityksestä kertyi 15 miljoonaa dollaria eli yli 12 miljoonaa euroa .
Sonyn mukaan The Interview’n verkkolevitys Yhdysvalloissa ja Kanadassa tapahtui Googlen Youtuben ja Playn ja Microsoftin Xbox Videon kautta .
Hd-version 48 tunnin vuokraus maksoi kuusi dollaria ja omaksi ostaminen 15 dollaria .
Asiasta uutisoi muun muassa BBC .
The Interview on komedia , jossa kohelletaan Pohjois-Korean johtajan Kim Jong-Unin salamurhaamiseksi .
Pohjois-Korea on kiistänyt olleensa Sonyyn kohdistuneen kyberhyökkäyksen takana , mutta on kiitellyt sitä oikeutetuksi teoksi .
Elokuva ei anna mairittelevaa kuvaa maan johtajasta , ja Pohjois-Korean viranomaiset ovat vastanneet loukkaukseksi kokemaansa elokuvaan rasistisella nimittelyllä .
Häirikkövaltio sanoi Yhdysvaltain presidentin Barack Obaman koheltavan kuin apina viidakossa .
Obama on kehottanut Sonya julkaisemaan elokuvan hyökkäyksestä huolimatta .
Aikaisemmin Sony päätti olla julkaisematta elokuvaa kyberhyökkääjien vaatimusten mukaisesti .
Obaman , elokuvateollisuuden ja sananvapaudesta huolehtivien tahojen painostuksesta filmi kuitenkin tuotiin levitykseen verkkoon ja rajalliseen määrään elokuvateattereita .
Nettijulkaisu on tuottanut Sonylle enemmän kuin teatterien lipputulot .
Yhdysvaltain ja Pohjois-Korean suhteet ovat filmikohun myötä tulehtuneet entisestään .
Yhdysvallat on virallisesti syyttänyt Pohjois-Koreaa Sonyyn kohdistuneesta hyökkäyksestä , vaikka kaikki tietoturva-asiantuntijat eivät ole vakuuttuneita maan syyllisyydestä .
Pohjois-Korean verkkoyhteydet maailmaan katkesivat pari päivää sen jälkeen kun Obama lupasi vastatoimia .
Yhdysvallat kuitenkin kiisti olleensa yhteyksien katkeamisen takana .
Sunnuntaina kiinalainen Xinhua-uutistoimisto raportoi Pohjois-Korean menettäneen verkkoyhteytensä uudelleen .
Maan johto syytti myös tästä katkosta Yhdysvaltoja .
Kiinalla näyttää olevan jonkinasteinen rooli koko jupakassa .
Pohjoiskorealaisten hakkerointikykyjen sanotaan tulevan Kiinasta , jonka kautta myös maan verkkoyhteydet kulkevat .
Toisaalta Yhdysvaltain hallitus on pyytänyt Kiinaa avustamaan nettiterrorismin tukahduttamisessa .
