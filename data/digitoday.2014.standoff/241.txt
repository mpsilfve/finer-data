Sonyn " The Interview " sittenkin teattereihin
Sony Pictures sanoi , että sen kiistelty komedia Pohjois-Korean johtajan salamurhasta tulee sittenkin elokuvateattereihin .
Sony Picturesin mukaan The Interview -elokuva tulee rajalliseen levitykseen Yhdysvalloissa joulupäivänä .
Yhtiö kertoi tutkivansa mahdollisuuksia levittää elokuvaa laajemmin ja eri kanavissa .
Komedia Pohjois-Korean diktaattorin salamurhasta on ollut keskiössä Sonyyn tehdyssä suuressa tietomurrossa .
Ennen murtoa Pohjois-Korea uhkasi vastatoimilla , jos elokuva tulee levitykseen .
Yhdysvaltain liittovaltion poliisin FBI:n mukaan Pohjois-Korea on murron takana .
Pohjois-Korea on kiistänyt osallisuutensa .
Sony kertoi aiemmin hyllyttävänsä elokuvan , mutta sekin päätös sai osakseen arvostelua .
Yhdysvaltain presidentti Barack Obama sanoi viime perjantaina , että Sonyn ei olisi pitänyt vetää elokuvaa pois levityksestä .
