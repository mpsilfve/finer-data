Googlen ja Lenovon kauppa synnytti mediasotkun
Google omistaa lähes kuusi prosenttia kiinalaisen Lenovon osakkeista , kun Lenovon ja Googlen kauppa kännykkävalmistaja Motorola Mobilitystä saa lopullisen hyväksynnän .
Hongkongin pörssi-ilmoitusta , joka ilmeisesti koski Googlen tulevaa omistusosuutta , on mediassa tulkittu niin , että Google osti 5,94 prosenttia Lenovo Groupin osakkeista 30. tammikuuta 750 miljoonalla dollarilla .
Kauppa olisi tehty samana päivänä , jolloin Lenovo osti Motorola Mobilityn Googlelta 2,91 miljardilla dollarilla .
Näin ei kuitenkaan ole , Recode oikoo median sekaannusta .
Google ei ole ostanut mitään .
Kiinalainen pc- ja matkapuhelinvalmistaja Lenovo maksaa Motorolan kauppahinnasta 660 miljoonaa dollaria käteisellä ja 750 miljoonaa dollaria osakkeilla .
Tammikuun 30. päivän hinnalla Google olisi saamassa 618,3 miljoonaa osaketta .
Loput 1,5 miljardia dollaria kauppahinnasta on määrä maksaa kolmen vuoden kuluessa .
