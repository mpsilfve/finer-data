Liskon viimeinen sylkäisy ?
Hyökkäys kaatoi paljastajan sivut
Brian Krebsin tietoturvablogi on ollut ajoittain saavuttamattomissa palvelunestohyökkäyksen vuoksi .
Hän huomautti CNN:lle , että hyökkäys on jatkunut jo pitkään .
Yhdysvaltalainen tietoturvatoimittaja Brian Krebs on usein paljastanut epäiltyjä verkkorikollisia nimineen kaikkineen verkko-osoitteessaan KrebsOnSecurity.com .
Nyt tämä on hetkellisesti vaikeampaa , sillä sivusto on ollut ajoittain alhaalla ainakin perjantaista lukien .
KrebsOnSecurity ei toiminut tätä uutista kirjoitettaessa lauantaina puolen päivän jälkeen .
Perjantaina sivuille ei välillä päässyt , mutta sitten ne yhtäkkiä taas toimivat .
Kyse on palvelunestohyökkäyksestä , Krebs kertoi CNNMoneylle .
Tekijänä on Lizard Squad , joka on kaatanut myös muita verkkopalveluja kuten Sonyn Playstation Networkin ja Microsoftin Xbox Liven jouluna .
Krebs otti asiakseen paljastaa ryhmän väitettyjä jäseniä blogissaan , mikä teki hänestä automaattisen maalitaulun .
Mutta hän huomioi , että palvelunestohyökkäys häntä vastaan alkoi jo itse asiassa yli 40 päivää sitten .
Vasta nyt hyökkääjät onnistuivat saamaan sivut alas edes hetkittäin .
Brian Krebs on nimennyt kirjoituksissaan myös ryhmän suomalaisen jäsenen nimeltä " Ryan " .
Poliisi kuulusteli häntä tällä viikolla , mutta päästi hänet vapaalle jalalle .
Koko Lizard Squadin tulevaisuus on hämärä , mutta poliisin tiukentuva silmukka on yksi merkki siitä , että loppu voi olla lähellä .
