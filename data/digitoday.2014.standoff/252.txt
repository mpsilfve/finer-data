Sony harkitsee Windows Phone -älypuhelimia
Japanilainen elektroniikkajätti Sony harkitsee älypuhelimien rakentamista myös Windows Phone -käyttöjärjestelmän päälle .
Tällä hetkellä Sonyn älypuhelimissa käytetään pelkästään Googlen Android-käyttöjärjestelmää , mutta Sony Mobile Europen johtaja Pierre Perron vahvisti TechRadarille , että Sony miettii aktiivisesti myös Windows Phone -laitteita .
– Tutkimme tätä osana ( Microsoftin kanssa käytäviä pc-keskusteluja ) myös mobiilisektorilla .
Yksi asia on Windows Phone -alustan käyttäminen , mutta toinen kysymys on , mitä voimme lisätä sen päälle .
Perron näkee useamman käyttöjärjestelmän tukemisen sekä kuluttajille tarjottavana vaihtoehtona että vakuutuksena markkinoiden muuttumista vastaan :
– Emme halua olla yhden käyttöjärjestelmän valmistaja .
En usko , että se on kestävä asema pitkällä aikavälillä .
Perron viittasi myös siihen , että Googlella on tiiviit suhteet myös Sonyn kilpailijoihin .
Sonylla on kokemusta Microsoftin edellisestä matkapuhelinten käyttöjärjestelmästä Windows Mobilesta , jota käytettiin vuonna 2008 markkinoille tulleessa Xperia X1:ssä .
Sille ennätettiin julkistaa seuraajakin , mutta X2 ei kuitenkaan koskaan tullut myyntiin .
Nokian Lumia-puhelimet ovat kasvattaneet Windows Phone -alustan suosiota ja niiden siirtyminen Microsoftille lähikuukausina näyttää kasvattavan muiden valmistajien kiinnostusta käyttöjärjestelmään .
TechRadar arvioi Windows Phonen suosion kasvun vauhdittavan Sonyn päätöksentekoa .
