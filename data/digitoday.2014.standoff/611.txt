Rikottu lupaus kuvien tuhosta : Seurauksena vain tukkapölly ?
FTC ja Snapchat sovittelivat kuvaviestipalvelun tietosuojamokat tavalla , joka vaikuttaa vain sormien heristelyltä .
Mutta totuus voi olla toinen .
Yhdysvaltain kuluttajaviranomainen FTC hyväksyi lopullisesti sopuratkaisun , jonka se saavutti kuvaviestipalvelu Snapchatin kanssa viime keväänä .
Sopimuksella Snapchat sovittelee eri virheet käyttäjien tietosuojassa .
Kuuluisin virhe oli väittää , että palvelussa lähetetyt kuvat häviävät pian sen jälkeen , kun ne on esitetty vastaanottajalle .
Näin ei ole ollut monestakin eri syystä .
Asiasta uutisoi muun muassa The Next Web , joka toivoo tämän toimivan varoittavana esimerkkinä muille startupeille tietosuojan merkityksestä .
Mutta kun Snapchat näyttää selviävän käytännössä suorasta valehtelusta pelkällä näpäytyksellä , voidaan kysyä , millainen pelote FTC-ratkaisu käytännössä on .
Erään asiantuntijan mukaan pelote voi itse asiassa olla voimakas , kun ottaa huomioon muun muassa sopimukseen kuuluvan 20-vuotisen seurannan .
Snapchat sitoutuu rakentamaan 20-vuotisen tietosuojaohjelman , jota ulkopuolinen ammattilainen vahtii .
Tällainen tarkkailu voi olla iso rasite firmalle kuin firmalle etenkin , kun lipsahdukset voivat sattua paljon .
Professori Daniel J. Soloven mukaan FTC:n valtuudet sakottaa yrityksiä heti kättelyssä eri rikkomuksista ovat rajalliset .
Mutta sopuratkaisua rikottaessa FTC voi sakottaa yritystä jopa 16\_000 dollarilla jokaista rikkomuksen alaista asiakasta kohden .
Snapchat nauttii samanlaisesta teflonsuojasta kuin Facebook : Vakavat tietosuojamokat eivät ole karkottaneet käyttäjiä – taikka sijoittajia .
Päinvastoin , Snapchat pääsi juuri kertomasta 486 miljoonan dollarin sijoituskierroksesta , mikä arvottaa yhtiön peräti kymmeneen miljardiin dollariin .
