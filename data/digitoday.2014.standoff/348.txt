Nokialle siivu China Telecomin lte-verkosta
Nokia on yksi viidestä verkkolaitetoimittajasta , jotka China Telecom on valinnut rakentamaan neljännen sukupolven fdd-lte-verkkoa .
Kiinan kolmanneksi suurin matkapuhelinoperaattori China Telecom on valinnut viisi toimittajaa lte-verkkonsa kakkosvaiheen laitetoimittajiksi .
Tarjouskilpailussa yli puolet annettiin totuttuun tapaan kiinalaistoimittajille Huaweille ja ZTE:lle .
Loput jakautuvat Nokian , Alcatel-Lucent Shanghai Bellin ja Ericssonin kesken .
Tarjouskilpailun ratkaisusta kirjoitti TotalTelecom viitaten englanninkielisen C114-julkaisun omien lähteidensä perusteella julkaisemaan uutiseen .
Julkaisun mukaan laitetoimitukset ovat tässä vaiheessa verrattain pieniä eivätkä ne välttämättä vielä määrää sitä , mikä tai mitkä yritykset toimittavat China Telecomin lte-verkon .
China Telecomilla ei ole vieläkään varsinaista toimilupaa fdd-lte-verkon rakentamiseen .
Tällä hetkellä se pystyttää 4G-tukiasemia kesällä myönnetyn fdd/td-lte-hybridiverkon kokeiluluvan perusteella .
Laitetoimittajien valmius nopeisiin toimituksiin voi näytellä suurta roolia lopullisia toimittajia valittaessa , sillä China Telecom on jäänyt pahasti jälkeen China Mobilesta 4G-asiakaskunnan kasvattamisessa .
Sen td-lte-verkko on ollut kaupallisessa käytössä jo runsaan vuoden .
Marraskuun loppuun mennessä China Mobilen 4G-liittymien määrä ylitti 71 miljoonaa .
