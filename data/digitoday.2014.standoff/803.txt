Uusi suomalaistabletti viivästyi monilta — yritys selittää
Eve-Tech kertoo , miksi moni suomalainen tilaaja vielä odottaa Windows-tablettiaan .
Jotkut ovat jo pyytäneet ja saaneet rahat takaisin .
Eve-Tech julkisti Windows 8.1:tä käyttävän Eve T1 -tablettinsa viime vuoden lopulla Jollan ja Nokian tablettien vanavedessä .
Mutta kaikki ei ole sen jälkeen mennyt aivan suunnitelmien mukaan .
Moni tabletin Suomessa tilannut asiakas odottaa laitetta vieläkin , vaikka sen piti saapua ennen vuodenvaihdetta .
Eve-Techin toimitusjohtajan mukaan syynä on kömmähdys T1:n ensimmäisen erän tullessa myyntiin joulukuussa .
– Kysyntä oli hyvin suurta , ja myimme Suomessa noin 50 laitetta enemmän kuin mitä meillä oli .
Heille kerrottiin asiasta ja annettiin vaihtoehdoksi joko odottaa tai saada rahansa takaisin , Konstantinos Karatsevidis selvittää .
– Olemme startup , joten ylimääräisen varaston pitäminen voisi aiheuttaa meille taloudellisesti katastrofaalisia seurauksia .
Emme voineet ennakolta valmistautua tähän tilanteeseen , joka sattui tilausjärjestelmän kanssa .
Olemme kertoneet avoimesti asiakkaillemme tilanteesta ja tarjonneet heille kompensaatiota .
Vika järjestelmässä on nyt korjattu eikä tällaista pitäisi sattua enää .
Yksi asiakas otti toimitukseen yhteyttä ja mietti , mistä kiikastaa .
Toimitusjohtajan mukaan tilaustietokanta ei yksinkertaisesti suoriutunut ruuhkasta ja otti vastaan enemmän tilauksia , kuin mitä laitteita oli lähetettävänä .
Tabletteja on toimitettu Suomessa asiakkaille noin 50 kappaletta .
Noin neljäkymmentä odottaa vielä toimitusta , koska noin kymmenen asiakasta on halunnut rahansa takaisin .
Karatsevidisin mukaan seuraava erä on tulossa pian Kiinasta .
Odottajille on myös luvattu 16 gigatavun muistikortti hyvityksenä viivästyksestä .
Hänen mukaansa Eve-Tech ei halua tehdä kompromissia hyvän laadun suhteen ja tämän asian varmistaminen ottaa valitettavasti aikansa tällaisessakin tilanteessa .
Karatsevidis kertoo suurimman osan valmistetuista tableteista menneen yrityskumppaneille sekä asiakkaille Suomen ulkopuolella .
