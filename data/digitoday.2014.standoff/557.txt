Pankkiautomaatti Helsingissä sanoi INSERT SYSTEM DISK - pitäisikö huolestua ?
Osa suomalaisista pankkiautomaateista perustuu edelleen vanhentuneeseen Windows XP:hen .
Automatian johtaja vakuuttaa järjestelmän olevan turvallinen .
Keskiviikkona rahannostoa yrittäneitä tervehti hetkellisesti outo näky Kampin metroasemalla olevalla pankkiautomaatilla Helsingissä .
Näytöltä tervehti pc-tietokoneista muutaman vuoden takaa tuttu näyttö .
Automaatti ilmoitti virhetilanteesta ja totesi INSERT SYSTEM DISK , eli syötä järjestelmälevy .
Otto- automaateista vastaavan asiakkuusjohtaja Jyri Marvialan mukaan kyseessä oli huoltotilanne , sillä metroaseman automaatteja korjattiin ilkivallan jäljiltä .
Kuvan ottotilanteessa oli alkamassa ohjelmiston uudelleenasennus .
Marviala ei halua kommentoida kyseessä olevaa laitetta mutta kertoo , että osassa Otto-automaatteja on käytössä Windows XP -käyttöjärjestelmä .
Automatian ylläpitämistä kuudesta mallisarjasta kaksi vanhinta perustuu vielä XP:hen .
Vanhimpien päivitys uusiin on odotettavissa 3—4 vuoden sisällä ja käyttöjärjestelmäpäivityksiä jo sitä ennen .
Vaikka maailmalla on tiedossa sekä tapahtumia , joissa on hakkeroiduttu sekä yksittäisiin automaatteihin että automaattien käyttämään verkkoon , Marviala vakuuttaa Otto- ja TalletusOtto-automaattien turvallisuutta .
Marvialan mukaan Suomessa ei ole nähty varsinaista laitteiden hakkerointia , ainoastaan automaattien päälle asennettuja korttien tietoja kopioivia skimmauslaitteita lukuun ottamatta .
Automaatit ovat suojattuja sekä fyysisesti että ohjelmallisesti , mutta johtaja ei kerro tarkempia yksityiskohtia .
— Käytössä on myös muita menetelmiä , joilla varmistetaan , että automaatin kokoonpano laitteiston ja ohjelmiston osalta säilyy sellaisena miksi se on tarkoitettu , Marviala sanoo .
Vaikka Otot eivät antaneet OP-pankin asiakkaille rahaa taannoisten palvelunestohyökkäysten aikana , järjestelmät ovat Marvialan mukaan täysin erillään pankin järjestelmistä .
— Hyökkäyksellä oli käteisnostoihin kyseisen pankin korteilla lyhytaikainen asiakasvaikutus , mutta se johtui siitä , että pankin järjestelmät eivät pystyneet vastaamaan automaateille , Marviala sanoo .
