Zuckerberg pyysi haastetta käyttäjiltään — ja otti sen vastaan
Mark Zuckerberg ryhtyy varsinaiseksi lukutoukaksi tänä vuonna .
Ensimmäinen teos on jo valittu .
Facebookin perustaja Mark Zuckerberg pyysi yleisöä ehdottamaan hänelle haastetta alkaneelle vuodelle 2015 .
Jopa 50\_000 Facebookin jäsentä teki työtä käskettyä , ja nyt Zuckerberg on haasteensa valinnut .
Mark Zuckerberg kertoo lukevansa uuden kirjan joka toinen viikko , mikä lyhyellä matematiikalla tarkoittaa 26 kirjaa vuoden aikana .
Zuckerberg , joka sanoo nauttineensa entuudestaan kirjojen lukemisesta , valitsi ensimmäiseksi niteekseen Moisés Naímin The End of Power .
Sen mukaan tavalliset ihmiset ovat saamassa enemmän sellaista valtaa , joka aiemmin oli hallitusten tai vaikka armeijan käsissä .
Zuckerberg uskoo tähän kehitykseen vahvasti .
Zuckerberg aikoo painottaa haasteessaan uusien kulttuurien , uskomusten , historian ja teknologian oppimista .
Hän perusti Facebookiin sivun A Year of Books , jolla hän kertoo , mitä on lukemassa .
– Kirjat mahdollistavat aiheen kattavan tutkimisen ja syvällisemmän uppoutumisen kuin suurin osa nykyajan mediasta , Zuckerberg toteaa .
Kattaakohan " suurin osa mediasta " hänen mielestään myös sosiaalisen median ?
