Murtamattomista iPhoneista löytyi vakoiluohjelma
IPhone-puhelimista on löytynyt uusi haittaohjelma , joka vie puhelimen tietoja ja pystyy kuuntelemaan puhelimen ympäristöä .
Applen iPhone-puhelimissa on havaittu vakoiluohjelma , joka kerää laitteesta muun muassa tekstiviestejä , yhteystietoja , valokuvia , sijaintitietoja ja listan asennetuista sovelluksista , kertoo tietoturvayhtiö Trend Micro .
Tietoturvayhtiön XAgentiksi ristimä vakoiluohjelma lähettää puhelimesta keräämänsä tiedot rikollisten hallitsemalle palvelimelle .
Se voi myös käynnistää puhelimen mikrofonin ja äänittää puhelimen ympäristöä .
XAgent on tiettävästi ensimmäinen vakoiluohjelma , joka on voitu asentaa Applen omaa ja murtamatonta iOS-käyttöjärjestelmää käyttävään puhelimeen .
Aiemmin haittaohjelmia on löydetty iPhone-puhelimista , jotka on ensin murrettu , jotta niihin on voinut asentaa ohjelmia myös muualta kuin Applen App Store -sovelluskaupasta .
Trend Micron mukaan XAgent-ohjelmaa on vaikea havaita iOS7-käyttöjärjestelmää käyttävissä puhelimissa , sillä haittaohjelman ikoni ei näy iPhonen valikoissa .
Sen sijaan uudempaa iOS8-käyttöjärjestelmää käyttävissä puhelimissa ohjelman piilotus ei onnistu , eikä se myöskään käynnisty itsekseen puhelimen käynnistyksen jälkeen .
Trend Micron tutkijat olettavatkin , että vakoiluohjelma on laadittu ennen iOS8-käyttöjärjestelmän julkaisua .
— Pidän tätä arvioita kyllä erittäin uskottavana , sanoo tietoturva-asiantuntija Mikael Albrecht F-Securesta Digitodaylle .
Albrechtin mukaan kyseessä on merkittävä löytö , sillä iPhonessa ei ole merkittävää virusongelmaa , toisin kuin esimerkiksi Android-puhelimissa .
Trend Micron mukaan XAgentia on käytetty erityisesti kohdistettuihin hyökkäyksiin , eli se on pyritty tartuttamaan vain tiettyjen kohteiden puhelimiin .
Tekijänä on todennäköisesti sama venäläismielinen ryhmä , joka on tietoturvayhtiön tutkiman " Operation Pawn Storm " -vakoiluoperaation takana .
XAgent-haittaohjelman asennus ei kuitenkaan onnistu aivan huomaamatta .
Pawn Storm -vakoiluoperaatiossa hyökkääjät ovat pyrkineet tartuttamaan haittaohjelmia muun muassa länsimaiden viranomaisten Windows-tietokoneille .
Trend Micron mukaan XAgent voi tarttua iPhoneen , jos se kytketään usb-liitännällä saastuneeseen tietokoneeseen .
Toinen tapa on vakoiluohjelman lataaminen suoraan iPhoneen puhelimeen lähetetyn linkin kautta .
XAgentin levittäjät käyttävät hyväkseen sovelluskehittäjille tarkoitettua menetelmää , jolla iPhoneen voidaan ladata sovelluksia muualta kuin App Storesta .
— Tämä prosessi näyttää käyttäjälle kuitenkin monta ilmoitusta , jossa varoitetaan mahdollisesti vaarallisen ohjelman asentamisesta , Albrecht sanoo .
— Asennus vaatii siis käyttäjän hyväksynnän , eli ihminen on edelleen tietoturvan heikoin lenkki .
Poistaakseen epäilyksiä hyökkääjät ovat pyrkineet ensin tartuttamaan haittaohjelman kohteen lähipiiriin .
Ajatuksena on , että kohde ei osaisi epäillä ystävältään tai työtoveriltaan tullutta linkkiä vaaralliseksi .
