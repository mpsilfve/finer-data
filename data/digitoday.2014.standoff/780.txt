Lähteekö Blackberry jopa Obaman kädestä ?
Onko Blackberry vaarassa menettää kenties tunnetuimman ja arvovaltaisimman käyttäjänsä ?
Wall Street Journal kertoo Valkoisen talon testaavan kilpailevia puhelimia .
Valkoinen talo kokeilee sekä Samsungin että LG:n älypuhelimia sisäistä käyttöä varten , asiasta tietävä henkilö kertoi Wall Street Journalille .
Lehden mukaan testaus " uhkaa yhtä Blackberryn viimeisistä ja näkyvimmistä linnakkeista " .
Korealaispuhelimia kokeillaan Valkoisen talon sisäisessä teknologiatiimissä ja armeijan yksikössä nimeltä White House Communications Agency , joka vastaa presidentti Barack Obaman viestinnästä .
Mistä päästäänkin itse pihviin , eli onko Obama luopumassa muokatusta Blackberrystään ?
Kenties ei , sillä WSJ:n mukaan sellaisesta ei ole mitään viitteitä .
Obama antoi joulukuussa ymmärtää , että hän käyttäisi Blackberryn sijaan mieluummin Applen iPhonea .
Hän selitti , ettei hänelle anneta iPhonea turvallisuussyistä .
WSJ:n mukaan iPhone ei kuitenkaan ole mukana Valkoisen talon testauksessa .
Blackberryn etuna etenkin Valkoisen talon kaltaisessa ympäristössä on ollut turvallinen viestintä ja tämä valttikortti on säilynyt enemmän tai vähemmän tähän päivään asti , vaikka kanadalaisen älypuhelinyhtiön onnenpäivät näyttävätkin olevan kaukana historiassa ja/tai tulevaisuudessa .
