New York Times : Antakaa jo armoa Snowdenille
The New York Times -sanomalehti katsoo tietovuotaja Edward Snowdenin tehneen Yhdysvalloille suuren palveluksen .
Merkittävä sanomalehti The New York Times otti harvinaisen selvästi kantaa tietovuotaja Edward Snowdenin puolesta seitsemän kuukautta sen jälkeen , kun hän alkoi paljastaa maailmalle tiedusteluvirasto NSA:n laittomuuksia .
Snowden elää maanpaossa Venäjällä ja Yhdysvalloissa häntä odottavat jopa elinkautisen tuomion mahdollistavat syytteet .
– Ottaen huomioon hänen paljastamansa informaation valtavan arvon ja hänen esiintuomansa väärinkäytökset , Snowden ansaitsee parempaa kuin elämän pysyvässä maanpaossa ja pelossa , lehti toteaa pääkirjoituksessaan .
– Hän on saattanut tehdä rikoksen , mutta hän on tehnyt maalleen valtavan palveluksen , NY Times jatkaa .
Lehden mielestä Barack Obaman hallinnon pitäisi tarjota Snowdenille jonkinlaista sopuratkaisua , mikä sallisi hänen paluunsa Yhdysvaltoihin .
Pääkirjoituksen mukaan valtion virkamiesten jatkuvat ja tahalliset lain rikkomiset paljastava henkilö ei saisi joutua elinkautisvaaraan saman valtion käsissä .
The New York Times on tosin yksi niistä julkaisuista , jotka ovat hyötyneet eniten Edward Snowdenin toimittamista NSA-papereista julkaisten niihin pohjautuen lukuisia eri artikkeleita viime vuoden kesäkuusta lukien .
On myös kyseenalaista , kuinka rauhassa Edward Snowden saisi kotimaassaan elää , vaikka Obaman hallinto luopuisi kaikista syytteistä .
Miehen teot jakavat kansaa ja hänen naamansa on kaikkialla tunnettu .
