Verkkokauppa.comin hyvitysmaksudraama jatkuu korkeimmassa oikeudessa
Verkkokauppa.com sai valitusluvan hovioikeuden viimevuotisesta päätöksestä .
Verkkokauppa.com Oyj on saanut valitusluvan korkeimpaan oikeuteen .
Hovioikeus määräsi viime maaliskuussa yhtiön maksamaan 3,5 miljoonaa maksamattomia teostomaksuja Tallinnasta käsin myydyistä tallennustuotteista .
Oikeusjutun osapuolina ovat Verkkokauppa.com Oyj , Arctecho OÜ ja Teosto .
Teosto vaati Verkkokauppa.comia maksamaan virolaisen , Tallinnasta suoramyyntiä pyörittäneen Arctecho OÜ:n maksamatta jättäneitä hyvitysmaksuja vuodesta 2006 .
Tuotteita myytiin Verkkokauppa.comin verkkosivujen kautta .
– Olemme tietenkin erittäin tyytyväisiä , että saimme valitusluvan riidassa , jossa toinen osakeyhtiö , tässä tapauksessa Verkkokauppa.com Oyj , on joutunut vastuuseen toisen osakeyhtiön toiminnasta .
Tämänkaltainen yhtiöiden samastaminen on käsityksemme mukaan kiellettyä , sillä osakeyhtiölain mukaan osakeyhtiöt ovat Suomessa itsenäisiä oikeushenkilöitä , Verkkokauppa.comin toimitusjohtaja Samuli Seppälä kommentoi tiedotteessa .
Verkkokauppa.com omisti Arctechon osakkeista 29 prosenttia .
Pääomistaja oli Samuli Seppälä 51 prosentin omistusosuudellaan .
Seppälä kommentoi päivää hovioikeuden päätöksen jälkeen viime maaliskuussa Verkkokauppa.comin selviävän maksuista , jos päätös säilyy ennallaan .
