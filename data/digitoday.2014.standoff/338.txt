Ericsson saa jatkaa TeliaSoneran verkon ylläpitoa Ruotsissa
Verkkolaitetoimittaja Ericsson on onnistunut jatkamaan TeliaSoneran verkon ylläpito- ja hallintasopimusta Ruotsissa .
Asia ei ole itsestäänselvyys , sillä vuoden 2013 lopulla Huawei syrjäytti Ericssonin tanskalaisen TDC:n verkon ylläpitäjän paikalta .
Ericssonin voittama sopimus jatkaa viidellä vuodella sopimusta , joka solmittiin alun perin vuonna 2010 .
Sopimus kattaa mobiili- ja kiinteän verkon laitteiden ja toiminnan ylläpidon useilla alueilla Ruotsissa .
Verkkojen hallinta on telealan ydinbisnestä .
Suomessa hiljattain tapahtuneet verkkokatkot paitsi rokottavat operaattorien mainetta ja liikevaihtoa , myös vaikeuttavat suuren asiakaskunnan jokapäiväistä elämää .
Ericsson ja Huawei ovat tasavahvoja maailman managed services -liiketoiminnassa .
Kummankin osuus markkinoista on 30 prosenttia , FierceWireless kirjoitti .
ABI Researchin lukujen mukaan Nokia ei ole kaukana perässä .
Sen osuus on 25 prosenttia 11,2 miljardin euron markkinoista .
