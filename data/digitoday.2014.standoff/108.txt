Sotiminen kävi kalliiksi : Kyytipalvelut yhdistyvät
Kiinan kahden internetjätin omistamat , kovaa sotaa käyneet kyytienvälityspalvelut yllättivät ystävänpäivänä ilmoittamalla fuusiosta .
Kilpailu kävi liian kalliiksi kummallekin .
Viime vuoden ensimmäisen puoliskon aikana Alibaban tukema Kuaidi Dache houkutteli asiakkaita maksamalla miljardi juania , noin 150 miljoonaa euroa tukiaisia kuljettajille ja asiakkaille .
Tencentille kilpailu maksoi vielä enemmän .
Se sijoitti Didi Dachen maksamiin tukiaisiin 1,4 miljardia juania .
Didin toimitusjohtaja Cheng Wei sanoi , että fuusio on suurin Kiinan internetin historiassa ja että yhdistynyt yritys nousee maan kymmenen suurimman internetyrityksen joukkoon .
Uuden yrityksen odotetaan pyrkivän pörssiin pikaisella aikataululla .
Kyytienvälityspalvelut uhkaavat Kiinan suuria taksiyrityksiä , jotka keräävät suuria voittoja valtion yksinoikeussopimuksista , mutta tarjoavat vain hyvin vähän varsinaisille käyttäjille , Ecns kirjoitti .
Taksiala kuuluu Kiinan tuottavimpiin eikä se ole kärsinyt talouden hidastumisesta , sillä asiakkailla ei ole vaihtoehtoja niiden käyttämiselle .
Useimmat kuljettajat ovat sidoksissa suuriin taksiyrityksiin .
Kyytivälittäjien kilpailu kiihtyi viime vuonna , kun molemmat yrittivät kerätä mahdollisimman paljon käyttäjiä emoyritysten mobiilimaksupalveluille .
Lopulta Peking vihelsi pelin poikki .
Kyytienvälityspalveluita käytti viime vuonna joulukuuhun mennessä 172 miljoonaa asiakasta .
Kahden suurimman yhteenlaskettu osuus oli 99,8 prosenttia .
Uuden , vielä nimeämättömän yrityksen johtoon nouseva Liu Qing puhuu palvelun laajentamisesta taksikyytien välittämisestä myös joukkoliikenteeseen .
Silloin sovellus voisi suositella parasta matkustustapaa ja auttaa myös auton tilaamisessa .
Se olisi siis reaaliaikaisen reittioppaan ja Uberin yhdistelmä .
