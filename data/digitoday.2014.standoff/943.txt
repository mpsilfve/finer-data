Applen Cook puolustaa yksityisyyttä , aseena teknologia
Maailman suurimman teknologiayhtiön Applen toimitusjohtaja Tim Cook puolusti vahvasti ihmisten oikeutta yksityisyyteen presidentti Obaman koolle kutsumassa tapaamisessa , joka keskittyi kyberturvallisuuteen .
Tim Cookin osallistuminen tilaisuuteen oli merkittävä kahdessakin suhteessa .
Presidentti Barack Obaman hallituskauden aikana valtion salaisten elinten harjoittama massaurkinta on noussut ennennäkemättömiin suhteisiin ja poliisielinten tietotekniikkayrityksille suuntaamien julkisten ja salaisten tiedonluovutuspyyntöjen määrä on kasvanut .
Toiseksi Stanfordin yliopistolla pidettyyn tilaisuuteen oli kutsuttu myös muita suurten internetyritysten johtajia , mutta Googlen , Facebookin ja Yahoon johtajat kieltäytyivät kunniasta .
Cook puolusti vahvasti yksityisyyden suojaa , mutta ei kritisoinut suoraan valtion toimia , jotka ovat heikentäneet yksityisyyttä .
– Kun puhumme asiakkaiden oikeuksista ja kansalaisten oikeuksista , on tärkeää ymmärtää , että puhumme samoista ihmisistä .
Me olemme velkaa heille parhaan mahdollisen suojan , jonka käytössämme oleva teknologia ja yhteistyö pystyvät tuottamaan ... Tämä on tehtävä oikein .
Cookin puhetta referoi muun muassa Cnet .
Cook , joka viime vuonna ilmoitti julkisesti seksuaalisesta suuntautumisestaan , sanoi myös historian osoittaneen , että yksityisyyden uhraamisella voi olla vakavia seurauksia ja että elämme yhä maailmassa , jossa ihmisiä ei kohdella yhdenvertaisesti ja he voivat joutua syrjinnän kohteeksi henkilökohtaisen tiedon takia .
– Jos me vastuussa olevat emme tee kaikkea mahdollista yksityisyyden suojan takaamiseksi , olemme vaarassa menettää jotain paljon arvokkaampaa kuin pelkkä raha .
Asetamme vaaraan koko elämäntapamme .
Onneksi teknologia antaa meille työkalut näiden riskien välttämiseksi .
Toivon vilpittömästi , että työkaluja käyttämällä ja tekemällä yhteistyötä pystymme siihen .
Sekä Apple että Google salaavat käyttäjiensä tietoja niin ettei niillä itsellään ole pääsyä salausavaimiin .
Obaman oikeusministeriö ja sen alaiset laitokset ovat vastustaneet tätä käytäntöä toistuvasti ja esittäneet sen kieltämistä .
