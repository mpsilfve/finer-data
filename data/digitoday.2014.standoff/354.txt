Facebookin Zuckerberg vei ilmaisen internetin Kolumbiaan
Facebookin toimitusjohtaja Mark Zuckerberg avasi keskiviikkona Bogotassa , Kolumbiassa ilmaisen internetpalvelun , jonka takana on Facebookin sponsoroima Internet.org .
Kolumbia on neljäs maa , jossa Internet.orgin palvelu avataan .
Aikaisemmin vastaava palvelu on avattu Sambiassa ja kahdessa muussa Afrikan maassa .
Internet.org tähtää internetin tuomiseen maailman kaikille ihmisille , myös vähävaraisille .
Kolumbian presidentin palatsissa käynnistetty mobiilipalvelu toimii yhdessä matkapuhelinoperaattori Tigon kanssa .
Operaattori ei peri käyttäjiltä datamaksuja .
Internet.orgin sovellus tuo käyttäjien Android-puhelimiin toistakymmentä sovellusta ja työkalua .
Mukana ovat muun muassa Wikipedia , sääpalvelut , työpaikkailmoitukset , terveyspalvelut ja tietenkin Facebook .
Mark Zuckerberg sanoi uutistoimisto Reutersille , että hankkeen on tarkoitus olla globaali , mutta Kiinan suunnitelmista hän ei suostunut puhumaan eikä myöskään kertomaan , missä Internet.orgin sovellus otetaan seuraavaksi käyttöön .
Zuckerberg ennusti , että tulevaisuudessa Internet.orgin kaltaisesta sovelluksesta tulee normaali käytäntö operaattoreille .
Operaattoreita , jotka eivät sitä tarjoa , pidetään takapajuisina .
