Se siitä suojasta : Kaikki Tor Mailin sähköpostit FBI:n hallussa
Salaiseksi luvattu ja sittemmin sulkeutunut Tor Mail -sähköpostipalvelu on käytännössä nyt FBI:n omaisuutta , Wired-lehti kertoo .
Liittovaltion poliisi FBI:llä on hallussaan elokuussa sulkeutuneen Tor Mail -sähköpostipalvelun koko tietokanta , Wired-lehti uutisoi .
Asia kävi ilmi oikeuden asiakirjoista , jotka liittyvät epäiltyyn väärien luottokorttien kauppaan .
Osana tutkimuksia FBI löysi vääristä korteista yli tuhat tilausta , jotka olivat päätyneet epäillyn Tor Mail -tilille .
Oikeudessa paljastui , että FBI oli erillisessä tutkinnassaan viime elokuun alkuun mennessä saanut haltuunsa kopion ranskalaisesta palvelimesta , joka sisälsi Tor Mail -sähköpostitilien sisällön .
On epäselvää , miten suuresta määrästä sähköposteja on kysymys .
FBI oli hankkinut oikeudelta ensin luvan sähköpostitietojen käyttämiseen korttitutkinnassa , mutta uutinen tietokannan päätymisestä virkavallalle voi olla varsin kielteinen monille käyttäjille .
Tor Mail , joka tähtäsi täysin nimettömään ja yksityiseen viestintään , meni kiinni 4. elokuuta .
Se säikäytti muun muassa huumekauppaa harjoittaneen Silk Road -markkinapaikan pyörittäjän " Dread Pirate Robertsin " .
Hän kirjoitti tukijoilleen toivovansa , että he eivät käyttäneet Tor Mailia mihinkään tärkeään .
– Teidän täytyy muistella Tor Mailin käyttöänne ja olettaa , että kaikki , mitä kirjoititte sinne ja mitä ette salanneet , on virkavallan luettavissa , hän varoitti .
Tor Mail ei nimittäin salannut viestejä automaattisesti , vaan jätti sen käyttäjien vastuulle .
Kaksi kuukautta myöhemmin FBI pidätti Ross William Ulbrichtin epäiltynä Silk Roadin perustamisesta .
Hänen uskotaan käyttäneen nimimerkkiä Dread Pirate Roberts .
On epäselvää , miten TorMailin käyttäjien vaarantuminen vaikuttaa anonymiteettia niin ikään lupaavaan Tor-verkkoon , jonka on tarkoitus mahdollistaa nimetön surffailu netissä .
On tiedossa , että ainakin Yhdysvaltain kansallinen tiedusteluvirasto NSA on pyrkinyt murtamaan Tor-verkon , mutta tiettävästi kyseessä on jopa NSA:lle kova pähkinä .
