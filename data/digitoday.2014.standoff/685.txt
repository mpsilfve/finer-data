Uutuuskirja paljastaa : Hänestä piti tulla Nokian toimitusjohtaja Elopin sijaan
Nokiaa seurannut amerikkalaistoimittaja David J. Cord paljastaa ensi viikolla ilmestyvässä kirjassaan , ketkä kaksi olivat järjestyksessä ennen Stephen Elopia Nokian toimitusjohtajakisassa .
Ensi viikolla ilmestyvän The Decline and Fall of Nokia -kirjan ( Schildts & Söderströms ) kirjoittaja , amerikkalaistoimittaja David J. Cord sanoo , että amerikkalaisen tietotekniikkayhtiön Sun Microsystemsin perustaja ja Sunin pitkäaikainen toimitusjohtaja sekä hallituksen puheenjohtaja Scott McNealy oli ykkösvaihtoehto vuonna 2010 , kun Nokia etsi uutta toimitusjohtajaa .
Kirjan mukaan epäonnistuneen toimitusjohtaja Olli-Pekka Kallasvuon seuraajaksi oli ehdolla seitsemän ehdokasta .
Suomalaisia oli kaksi , Anssi Vanjoki sekä Niklas Savander .
Viisi muuta olivat pohjoisamerikkalaisia .
Toimitusjohtajan löytäminen oli Ollilan tehtävä sen jälkeen , kun kykyjenmetsästäjä oli saanut valmiiksi oman listansa .
McNealy nousi Ollilan ykkösvaihtoehdoksi , sillä Nokia tarvitsi ohjelmisto-osaajan .
Yhtiön suurin heikkous oli juuri puhelimien ohjelmisto .
Lisäksi Cord viittaa laajasti Ollilan ja McNealyn pitkäaikaiseen “ ystävyyteen ” .
Ollila puhuu omassa Mahdoton menestys -kirjassaan McNealystä läheisenä sparrauskaverina .
Cordin mukaan Ollila tiesi , että hänen vanha kollegansa oli vapaa ja tutkaili tulevaisuuttaan , joten niinpä hän soitti tälle .
Microsoft-vastaisuudestaan tunnettu McNealy olisi todennäköisesti johtanut Nokian hyvin eri kurssille kuin Stephen Elop .
David J. Cord arvelee , että McNealy olisi valinnut Nokian älypuhelimien käyttöjärjestelmäksi Meegon tai Androidin .
Jos uutuuskirjan tiedot pitävät paikkansa , Ollila otti yhteyttä ystäväänsä hyvissä ajoin ennen virallisen hakuprosessin alkua .
Ollila avasi Kallasvuon seuraajan hakua syksyllä ilmestyneessä Mahdoton menestys -elämäkerrassaan .
Kirjan mukaan Nokian hallitus päätti vaihtaa toimitusjohtajaa toukokuussa 2010 .
Tilanteen kartoitus oli alkanut kuitenkin jo alkuvuodesta .
Pitkän miettimisen jälkeen Ollilan ykkösehdokas päätti kuitenkin vetäytyä .
– Minulle on kerrottu , että Scott McNealy hylkäsi Nokian henkilökohtaisista syistä .
Hän ei todennäköisesti halunnut muuttaa kauas Kaliforniasta ystäviensä ja perheensä parista , David J. Cord sanoo .
– Pitäisin myös ihmeenä , jos politiikka ei olisi vaikuttanut päätökseen .
McNealy on vankka ajatuksen- ja toimintavapauden kannattaja .
Luulenpa , että eläminen pohjoisessa hyvinvointivaltiossa olisi ollut hänellä rankkaa , Cord puntaroi .
Ollilan kakkosvaihtoehto oli Anssi Vanjoki .
Hän ei kuitenkaan ollut mahdollinen , sillä sijoittajien tyynnyttelemiseksi johtajan oli tultava Nokian ulkopuolelta .
Tällä yhtiö osoittaisi tajunneensa ongelmien vakavuuden .
Tätä vaati etenkin Nokian suurin osakas , sijoituspankki Morgan Stanley .
Elokuussa 2010 Nokian hallitus valitsi Stephen Elopin Nokian uudeksi toimitusjohtajaksi .
