Angry Birds -kehittäjien uusi pelifirma sai miljoonarahoituksen
Helsinkiläinen Boomlagoon-peliyhtiö on kerännyt 2,6 miljoonan euron rahoituksen ulkomaisilta pääomasijoittajilta .
Rovion entisten työntekijöiden perustaman yhtiön peleissä keskiössä ovat persoonalliset pelihahmot .
Entisten roviolaisten perustama Boomlagoon-peliyhtiö on saanut 2,6 miljoonan rahoituksen kolmelta pääomasijoittajalta .
Yhtiön luovan johtajan Tuomas Erikoisen mukaan yhtiö aikoo keskittyä " hahmoperusteisiin " peleihin .
– Pyrimme tekemään pelit hieman erilaisella tavalla .
Yleensä pelikehityksessä keskitytään pelikonseptiin ja pelimekaniikkaan , mutta me lähestymme pelejä enemmän hahmojen ja ympäröivän pelimaailman kautta , Erikoinen kertoo .
Erikoisella on kokemusta pelihahmojen luomisesta , sillä hän on peliyhtiö Rovion kuuluisien Angry Birds -hahmojen alkuperäinen kehittäjä .
– Uskomme , että vahvan identiteetin omaaville hahmoille on kysyntää varsinkin mobiilipeleissä , sanoo yhtiön toimitusjohtaja Antti Stén .
Ainakaan näillä näkymin peliyhtiö ei aio kehittää Angry Birdsin tapaista pelisarjaa , jossa samat hahmot jatkavat pelistä toiseen .
– Meillä on aika paljon näitä hahmoja , eikä ole mitenkään tarkoituksena pidättyä tietyissä hahmoissa , Erikoinen kertoo .
Viime vuonna yhtiö julkisti Nutlings-pelin , jota ladattiin pari miljoonaa kappaletta sovelluskaupoissa .
Yhtiö sai tuotantoaan myös Aasian markkinoille japanilaisen Line-palvelun käyttäjille suunnatulla peliversiolla .
Boomlagoonin 2,6 miljoonan euron rahoituskierrokseen osallistuivat 360 Capital Partners - , Inventure- ja Northzone-pääomasijoitusyhtiöt .
Pohjoismainen Northzone on rahoittanut muun muassa Spotify-palvelua .
Lisäksi Boomlagoonia on siemenvaiheessa rahoittanut London Venture Partners -yhtiö sekä kokenut sijoittaja Jari Ovaskainen , joka kuului myös Supercellin alkuperäisiin rahoittajiin .
Boomlagoon aikoo julkaista seuraavan pelinsä lähiviikkojen aikana .
Sténin mukaan yhtiössä on nyt kahdeksan työntekijää , ja muutama aiotaan palkata lisää .
– Ei ole tarkoitus kasvattaa päälukua mitenkään räjähdysmäisesti , Stén sanoo .
Boomlagoon teki viime vuonna noin 100\_000 euron liikevaihdon .
Sténin mukaan perustajat ja pääomasijoittajat tavoittelevat monikymmenkertaisia kasvulukuja .
