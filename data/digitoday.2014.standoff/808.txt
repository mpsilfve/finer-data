Nokian tabletti ennakkotilaukseen Kiinassa : Myytiin loppuun 4 minuutissa
Nokian erä oli pieni , mutta halukkaita ostajia oli sitäkin enemmän .
Nokia näyttää toipuneen Microsoft-kaupasta , sillä yhtiö nostatti kulmakarvoja vain muutamia viikkoja sitten kertomalla Android-tabletista , jota yhtiö kutsui nimellä Nokia N1 .
Nyt kyseinen tablet-tietokone tuli ennakkotilattavaksi Kiinassa , jonne sen pitikin tulla saataville ensimmäisenä .
Nokialta kerrottiin lehdistötilaisuuden yhteydessä , että tabletin hinnaksi tulee noin 250 dollaria .
Alun perin ilmoitettu hintatieto piti kutinsa , sillä N1 tuli tilattavaksi noin 257 dollarin hintaan .
Laitteita oli saatavilla 20\_000 kappaletta , Nokia Power User kertoi .
Ne myytiin loppuun neljässä minuutissa .
Halukkaita ostajia olisi ollut tiettävästi noin 550\_000 .
Nokian on määrä tuoda lisää laitteita tilattavaksi myöhemmin tammikuussa .
Nokia N1 on kohtuullisilla teknisillä ominaisuuksilla varustettu tablet-tietokone , joka käyttää Googlen uusinta Android 5.0 Lollipop -käyttöjärjestelmää sekä Nokian itsensä kehittämää Z Launcheria .
N1:n sisuksissa hyrrää neliytiminen Intelin 2.3 gigahertsin Atom 64-bit Z3580 -suoritin , siinä on kaksi gigatavua ddr3-tasoista 800 megahertsin muistia sekä 32 gigatavun massamuisti .
Näytöllä on kokoa 7,9 tuumaa kuvatarkkuuden ollessa 2048x1536 pikseliä .
Etu- ja takakameralla varustetulla tabletilla on painoa 318 grammaa , minkä lisäksi siitä löytyy 5300 milliampeeritunnin akku .
Toistaiseksi laitteen julkaisusta muilla markkina-alueilla ei ole tarkkaa tietoa .
Viimeisin tieto on Nokian kertoma " tämän vuoden aikana " .
Asiasta kertoi muun muassa Neowin .
