Oikeus Dotcomille : Et näe omaa dataasi
Erikoisen internet-yrittäjän taistelu Yhdysvaltoihin luovutusta vastaan kärsi vakavan takaiskun .
Uuden-Seelannin korkein oikeus ei lämmennyt suljetun Megauploadin perustajan Kim Dotcomin valitukselle .
Torstaisen päätöksen mukaan hän ei pääse käsiksi Yhdysvaltain hallussa olevaan todistusaineistoon voidakseen taistella paremmin uhkaavaa luovutusta vastaan .
Asiasta kertoo muun muassa Ars Technica , jonka mukaan saksalaissuomalainen Dotcom ei nyt käytännössä pääse katsomaan omia tietojaan , jotka takavarikoitiin ja vietiin ulkomaille vuoden 2012 alun ratsiassa hänen kartanoonsa Aucklandin ulkopuolella .
Korkeimman oikeuden päätöksestä ei voi enää valittaa , mutta Dotcom ei Twitter-viestinsä perusteella ole antamassa periksi .
– Tappio on usein väliaikainen asiaintila .
Luovuttaminen tekee siitä pysyvän , Dotcom kirjoitti .
Oikeus katsoi , että syytetyllä ei ole oikeutta kaikkiin varsinaisen rikosoikeudenkäynnin takuisiin , koska luovutuskäsittelyssä ei päätetä henkilön syyllisyydestä tai syyttömyydestä .
Luovutusta aletaan pohtia oikeudessa ehkä jo heinäkuussa .
Yhdysvallat haluaa Kim Dotcomin vastaamaan syytteisiin muun muassa tekijänoikeusrikkomuksista ja rahanpesusta .
Syyttömyyttään vannova Dotcom koki toisen takaiskun äskettäin , kun toinen oikeusistuin katsoi kartanoratsian sittenkin lailliseksi , vaikka etsintäluvissa oli puutteita .
