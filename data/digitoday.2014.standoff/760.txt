Samsung johdattaa maailman puettavaan teknologiaan
Puettava teknologia on vasta nousemassa kehdosta , mutta se kasvaa hurjaa vauhtia .
IDC:n raportin mukaan kehitystä vetää Samsung .
Viime vuonna puettava teknologia sai runsaasti mediajulkisuutta , mutta sektorin älykkäimmät sovellukset eivät levinneet laajaan käyttöön .
Eniten myytiin puoliälykkäitä ja suhteellisen edullisia mittareita , joiden äly perustui yhteistyöhön älypuhelimien tai muiden tietokoneiden kanssa .
Myös tänä vuonna helppokäyttöiset ja edulliset laitteet johtavat puettavan teknologian myyntitilastoja , markkinatutkimusyritys IDC ennustaa .
Sen mukaan tämän sektorin laitteita myydään 19 miljoonaa kappaletta .
78 prosentin vuosittainen kasvu nostaa niiden myynnin 112 miljoonaan kappaleeseen vuonna 2018 .
Raportin mukaan Samsung , joka on julkistanut useita älyrannekkeita ja joka on tähänkin saakka johtanut älykellojen myyntitilastoja , koetaan puettavan teknologian johtoyrityksenä .
Samsungiin luotetaan enemmän kuin Appleen , Sonyyn tai Googleen .
Viime kuussa Google julkisti Androidista Wear-version , joka on tarkoitettu nimenomaan päälle puettavaan teknologiaan .
Viime viikolla Nike tiedotti uudesta laboratoriosta , joka keskittyy yrityksen kuntokellon jatkokehitykseen .
Aiheesta kirjoittanut Techtimes muistuttaa , että myös tietokonevalmistaja Acer ja älypuhelinvalmistaja HTC ovat ilmoittaneet tuovansa omia laitteitaan markkinoille .
IDC:n raportin mukaan varsinaiset älykkäät puettavat laitteet ohittavat suosiossa puoliälykkäät vempaimet vuonna 2018 .
Puettavan älylaitteen erottaa puoliälykkäästä se , että siihen voi ladata kolmansien osapuolien tekemiä sovelluksia .
Puettavan teknologian tulo yritysmaailmaan on IDC:n mukaan vain ajan kysymys .
