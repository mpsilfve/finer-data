Edward Snowden laitettiin kisaamaan rauhanpalkinnosta
Kaksi kansanedustajaa asetti Edward Snowdenin ehdolle Nobelin rauhanpalkinnon saajaksi , vaikka monien mielestä hänen paljastuksensa pikemminkin uhkaavat rauhaa .
Yhdysvaltalainen , Venäjällä asuva ilmiantaja Edward Snowden on nyt mukana tavoittelemassa Norjassa jaettavaa Nobelin rauhanpalkintoa .
Hänet päätti laittaa ehdolle kaksi norjalaista kansanedustajaa .
Kansanedustajien perustelujen mukaan rauhanomainen maailmanjärjestys perustuu luottamukseen kansakuntien ja ihmisten välillä , eikä rauhanomaisia ratkaisuja ilmeneviin turvallisuusuhkiin voida hakea ilman perustason luottamusta .
Mutta Edward Snowden on erittäin polarisoiva henkilö ja monien mielestä hänen julki tuomansa tiedot Yhdysvaltain ja muiden maiden harjoittamasta suurvakoilusta pikemminkin romuttavat luottamuksen .
Australian ja Indonesian välit esimerkiksi kiristyivät äskettäin , kun NSA-paperit kertoivat Australian yrittäneen vakoilla Indonesian presidentin matkapuhelinta .
Ei ole myöskään selvää , löytyykö toistaiseksi paljastamattomista NSA-papereista tietoa , joka voisi horjuttaa suurvaltasuhteita esimerkiksi Yhdysvaltojen , Venäjän tai Kiinan välillä .
Myös norjalaisedustajat myöntävät Snowdenin tekojen voineen vahingoittaa useiden maiden turvallisuusetuja lyhyellä aikavälillä , eivätkä he hyväksy kaikkia Snowdenin paljastuksia .
– Olemme silti vakuuttuneita , että ilmiantoja seurannut julkinen keskustelu ja muutokset politiikassa ovat edesauttaneet vakaampaa ja rauhallisempaa maailmanjärjestystä , kaksikko kirjoittaa .
Yhdysvaltain presidentti Barack Obama , joka on muutoslupauksista huolimatta puolustanut NSA:n toimintaa , sai rauhanpalkinnon vuonna 2009 .
