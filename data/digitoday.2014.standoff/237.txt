Kim Dotcom petaa uutta palvelua : " Hei hei Skype "
Myöhässä oleva videochat on tulossa " pian " , Kim Dotcom lupailee .
Mega-tallennuspalvelun perustajan Kim Dotcomin videopuhelut ja chatin tarjoava palvelu ei tullut saataville aikaisin 2014 , kuten alun perin ennakoitiin , ja koko vuoden 2014 suhteenkin alkaa olla jo tiukkaa .
Dotcom yritti palauttaa odottajien uskoa parilla Twitter-viestillä sunnuntaina .
– Mega julkaisee pian täysin salatun ja selainpohjaisen videopuhelu- ja chattipalvelun mukaan lukien nopeat tiedostonsiirrot .
Hei hei Skype , Dotcom kirjoitti hymiön kera .
Hän lisäsi , että ihmisten ei pitäisi uskoa dataansa yhdenkään yhdysvaltalaisen palveluntarjoajan haltuun .
– Skypellä ei ole vaihtoehtoa .
Heidän on tarjottava takaovet Yhdysvaltain hallitukselle , Dotcom tokaisi toisessa viestissään .
Asiasta uutisoi muun muassa VentureBeat .
Vaikka nämä ovat vain erittäin kiistellyn internet-persoonan väittämiä , Yhdysvaltain NSA-viraston omat asiakirjat ovat todistaneet esimerkiksi Skypen olevan avoin NSA:n vakoilulle .
Alusta lähtien tietosuojaan panostanut Mega ponnistaa Uudesta-Seelannista , mutta se ei sinänsä ole tae palvelun aukottomuudesta .
Tulevan viestintäpalvelun nimi voi Dotcomin viestien perusteella olla MegaChat , mutta sitä ei ole vahvistettu .
Kim Dotcom piti itseään muutenkin pinnalla joulun tiimellyksessä suostuttelemalla Xbox- ja Playstation-hyökkääjät lopettamaan touhunsa .
Vastineeksi hän antoi heille 3000 kuponkia Megan maksullisiin palveluihin .
Temppu saattoi olla suorastaan vaarallinen internetin tulevaisuutta ajatellen .
