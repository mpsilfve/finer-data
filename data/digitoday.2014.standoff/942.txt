Alkaako ammuskelu uudelleen ?
Aktivisti aikoo tiputtaa The Interview'n Pohjois-Koreaan
Vaaralliselta kuulostava tempaus on parhaimmillaankin vain symbolinen , sillä elokuvaa tuskin kuitenkaan katsottaisiin Pohjois-Koreassa .
Pohjois-Koreasta loikannut aktivisti Park Sang-hak kertoo aikovansa lennättää Sonyn The Interview -elokuvan ilmapalloilla Etelä-Koreasta Pohjois-Korean puolelle .
Jopa 100\_000 dvd-levyn ja usb-tikun tiputtaminen rajan taakse on alkamassa ehkä jo tammikuun lopulla .
Elokuvan levittäminen Pohjois-Koreaan saisi maan johdon varmasti raivon valtaan , sillä The Interview'n juonena on maan johtajan Kim Jong-unin murhaaminen .
Vähemmästäkin on jo vaihdettu laukauksia .
Toinen aktivistien ilmapallokampanja lokakuussa johti paitsi pallojen ampumiseen , myös laukausten vaihtoon eteläkorealaisten sotilaiden kanssa .
Aktivistin mukaan pallot on tarkoitus lähettää mahdollisimman huomaamatta , mutta on epäselvää , miten se käytännössä onnistuu .
Hän saa apua ja rahoitusta yhdysvaltalaiselta ihmisoikeusjärjestöltä nimeltä Human Rights Foundation .
Aktivistin suunnitelmista kirjoitti muun muassa Design & Trend .
Onnistuessaankin on luultavaa , että juuri kukaan ei elokuvaa katso Pohjois-Koreassa .
Harvassa kodissa on ylipäätään mahdollisuus katsoa dvd-elokuvia tai kytkeä muistitikkuja tietokoneisiin .
Lisäksi jokainen , joka katsoo elokuvan , asettaa itsensä hengenvaaraan .
Pohjois-Koreassa on teloitettu ihmisiä vastaavista teoista ennenkin .
Kaiken tämän keskellä Yhdysvaltain syytökset Pohjois-Koreaa vastaan näyttävät entistäkin heikommilta .
Yhdysvallat on sanonut suoraan , että Pohjois-Korea hyökkäsi Sony Picturesin tietoverkkoon , mutta yhden teorian mukaan on mahdollista , että hyökkäyksen teki Sonyn entinen työntekijä .
