Veronpalautus ?
Tähän aikaan vuodesta ?
No ei tietenkään
Sait 767 euron veronpalautuksen ja Verohallinto pyytää luovutusta varten vain pankkitunnuksia ja luottokorttitietoja .
Joopa joo .
Suomalaisia kiusataan entistä useammalla huijausviestillä , Kyberturvallisuuskeskus kertoo .
Aiemman Tulli-huijauksen lisäksi myös Verohallintoa käytetään tietojen kalastelemiseen .
Sähköpostitse saapuvassa viestissä luvataan 767,00 euron veronpalautusta .
Mutta ensin vastaanottaja yritetään juksata aidolta vaikuttavalle verkkosivulle , joka kyselee verkkopankkitunnuksia ja luottokortin tietoja .
Kyberturvallisuuskeskuksen mukaan Verohallinnon nimissä tulevan viestin lähettäjäksi on väärennetty vero@vero.fi .
Onneksi otsikon muotoilu " Veronpalautuksen 767,00 € " toivottavasti herättää epäilyksiä aitoudesta .
Muuten viesti on kyllä erittäin hyvää suomea , kuten F-Securen oheinen kuvakaappaus kertoo .
Kyberkeskuksen mukaan kieli on harvinaisen laadukasta , ja huijaukseen on selvästi panostettu .
Huutomerkki ei tosin oikein istu viranomaisen lähettämäksi väitettyyn viestiin .
Myös huijauksen ajankohta on ontuva , sillä veronpalautuksia harvemmin Suomessa jaellaan tässä vaiheessa vuotta .
Kymmeniä ilmoituksia
Sekä Tullin että Verohallinnon nimissä tehtyjä sähköposteja on lähtenyt " lukuisille " suomalaisille .
Normaalisti Kyberturvallisuuskeskus saa yksittäisiä ilmoituksia tällaisista vedätyksistä , mutta nyt niitä on saapunut kymmenittäin .
Etenkin Verohallinnon huijaus näyttää lähteneen aika laajalle joukolle suomalaisia alkaen torstaiaamusta .
Ei ole selvää , onko joku langennut huijauksiin , tai ovatko viestien lähettäjät samaa alkuperää .
Verohallinto varoittaa asiasta lyhyesti , mutta sitäkin näkyvämmin verkkosivuillaan .
Heti etusivulla pyörii punaisella pohjalla jatkuva hälytys huijauksista :
Veronpalautushuijaus liikkeellä !
Verohallinto ei pyydä tilinumeroita tai luottokorttien numeroita sähköpostilla tai tekstiviestillä .
Asiakkaiden ei tule reagoida viestiin mitenkään .
Verohallinnon varoitus viittaa siihen , että huijauksia on saatettu lähettää myös tekstiviestinä puhelimiin .
Kyberturvallisuuskeskusta tämänkaltaiset huijaukset turhauttavat .
– Kyseessä on hyvin kinkkinen ilmiö , koska muuta suojautumiskeinoa ei oikein ole , kuin hyvä tiedottaminen ja se , että [ internetin käyttäjä ] pitää aina pienen varovaisuuden päällä , keskuksen edustaja totesi Digitodaylle .
Päivitetty lisätiedoilla .
