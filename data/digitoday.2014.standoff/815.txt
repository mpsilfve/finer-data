Applen johtajat pomppivat pystyyn kokouksissa : Tässä syy
Apple Watch huolestuu käyttäjänsä liiallisesta istumisesta , Applen pääjohtaja Tim Cook kertoi .
Tim Cook kertoi mielenkiintoisesta ilmiöstä Applen johtajiston kokouksissa .
Usein johtajat pomppaavat yhtä aikaa seisomaan kesken kokousten .
Cook selvitti Goldman Sachs -tilaisuudessa tiistaina , että ilmiö johtuu johtajien käyttämästä Apple Watch -älykellosta , joka tulee myyntiin huhtikuussa .
Kellon yksi toiminto " näpäyttää " käyttäjäänsä kymmenen minuuttia ennen tasatuntia , jotta liiallisen istumisen aiheuttamia terveyshaittoja voitaisiin ehkäistä .
– Kesti vähän aikaa , että siihen tottui , mutta se on itse asiassa tosi hyvä juttu , Cook sanoi muun muassa Cnetin mukaan .
Pääjohtaja muistutti lääkärien kutsuvan istumista " uudeksi syöväksi " .
Terveys ja kuntoilu on muutenkin tärkeä osa Apple Watchia .
Lisäksi siihen on tulossa esimerkiksi ratkaisu verensokerin mittaamiseksi .
Mutta kuinkahan moni kytkee kellon istumamuistutukset pois päältä ( tai ei aktivoi niitä ) vain saadakseen olla rauhassa ?
