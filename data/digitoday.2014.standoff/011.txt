Applen Cook juhlisti telediiliä : Jakoi iPhoneja kiinalaisille
Kiinan suurin matkapuhelinoperaattori China Mobile on tänään aloittanut Applen iPhone-puhelimen myynnin kuuden vuoden neuvottelujen jälkeen .
Applen Tim Cook ja China Mobilen Xi Guohua jakoivat Pekingissä allekirjoituksillaan varustettuja puhelimia .
China Mobilen lippulaivamyymälässä Pekingissä myynnin aloittamista juhlistamassa olivat Applen pääjohtaja Tim Cook ja operaattorin hallituksen puheenjohtaja Xi Guohua , jotka luovuttivat allekirjoituksillaan varustettuja puhelimia asiakkaille .
China Mobilella on 763 miljoonaa matkapuhelinasiakasta ja iPhonen avulla se pyrkii palauttamaan pienemmille kilpailijoilleen menettämäänsä markkinaosuutta .
China Unicom alkoi myydä iPhonea vuoden 2009 marraskuussa ja China Telecom vuoden 2012 maaliskuussa .
Apple toivoo China Mobilen tuella nousevansa Kiinan älypuhelinmarkkinoiden viidenneltä sijalta ylemmäs ykkösenä kirivän Samsungin ja kolmen kiinalaismerkin takaa .
Tutkimusyhtiö Canalysin mukaan Applella oli viime vuoden kolmannella neljänneksellä hallussaan kuuden prosentin osuus Kiinan matkapuhelinmarkkinoista , kun sen markkinaosuus vuotta aiemmin oli kahdeksan prosenttia ja sitä edellisenä vuonna kymmenen prosenttia .
China Mobile ja Apple aloittivat neuvottelut iPhonen jakelusta jo vuoden 2007 marraskuussa eli samaan aikaan kuin Apple toi puhelimensa markkinoille .
Sopimukseen jättiläiset pääsivät lopulta viime vuoden marraskuussa ja China Mobile alkoi ottaa varauksia vastaan 25. joulukuuta .
