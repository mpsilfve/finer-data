Hallitus : Ei peritä 10 miljoonaa euroa tv-maksuja
Yle-verolla korvattuja tv-maksuja on perimättä vielä miljoonia euroja , mutta ei se mitään , ajattelee hallitus .
Perintä alkaa maksaa liikaa .
Hallitus esittää , ettei vielä maksamatta olevia televisiomaksuja perittäisi kuluvan vuoden jälkeen .
Muutos , mikäli eduskunta sen hyväksyy , tulisi voimaan 1.1.2015 osana uudistettavaa valtion televisio- ja radiorahastolakia .
Ennen vuotta 2013 erääntyneiden televisiomaksujen perintää oli alun perin tarkoitus jatkaa vuoden 2017 loppuun saakka , mutta kuluvana vuonna toiminnasta aiheutuvat kustannukset nousevat vanhoista maksuista saatavia tuloja suuremmiksi .
Liikenne- ja viestintäministeriön mukaan perimättömiä tv-maksuja oli viime vuoden lopussa 11,6 miljoonaa euroa .
Odotus on , että tämän vuoden lopussa summa on laskenut noin 9 – 9,5 miljoonaan .
Rahaa olisi vielä jaossakin
Myös palautettavia rahoja riittäisi vielä niille , jotka ovat liikaa maksaneet .
Mutta lainmuutos veisi rahat valtion televisio- ja radiorahastoon .
Viime vuoden lopussa tämä summa oli 420\_000 euroa ja sen oletetaan olevan 220\_000 euroa tämän vuoden lopussa .
Ministeriön mukaan tässä ei ole kysymys mistään pahantahtoisuudesta , vaan siitä yksinkertaisesta seikasta , että ihmiset eivät ole toistuvista pyynnöistä huolimatta antaneet yhteystietojaan tai tilinumeroaan palautusta varten .
Palauttamisyrityksiä jatketaan vielä koko kuluvan vuoden .
