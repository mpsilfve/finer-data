Kuritettu Sony etsii iloa joulusta : Uudet PS4-luvut pöytään
Sonylla oli monia syitä olla allapäin jouluna .
Siispä PS4-myynnistä otetaan kaikki ilo irti .
Sony kertoi myyneensä kuluttajille 18,5 miljoonaa Playstation 4 -pelikonsolia sitten sen julkaisun syksyllä 2013 .
Pelkästään juuri päättyneellä joulukaudella konsolia myytiin globaalisti 4,1 miljoonaa kappaletta , Sonyn tiedote jatkuu .
PS4 on ollut Sonyn Playstation-malliston " nopeimmin ja vahvimmin " kasvava tuote .
Sen ohjelmistomyynti ( lue pelit ) yltää 81,8 miljoonaan kappaleeseen .
Joulukaudella softaa myytiin 17,8 miljoonaa kappaletta .
Jouluna Sonylla oli pahoja vaikeuksia palvella uusien PS4-konsolien tai muiden Pleikkareiden omistajia , koska palvelunestohyökkäys oli kaatanut muun muassa Sonyn Playstation Network -palvelun .
Hyökkäyksestä kärsi myös Microsoftin Xbox Live .
Xboxista puheen ollen , The New York Times varoittaa vähättelemästä enää PS4:n pääkilpailijaa Xbox Onea , joka itse asiassa myi PS4:ää enemmän marraskuussa Yhdysvalloissa .
Xbox Onea epäilemättä auttoi paljon tilapäinen hinnanalennus , mutta siltikin eri asiantuntijat katsovat Xbox Onen kurovan umpeen PS4:n kaulaa .
Erikseen Sonyn joulua synkensi Sony Picturesin tietomurto ja hässäkkä The Interview -elokuvan ympärillä .
