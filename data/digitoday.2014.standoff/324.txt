Apple aikoo laittaa tekstailevat kuskit ruotuun
Apple hakee patenttia , joka estäisi iPhonen käyttämisen tekstiviestien lähettämiseen auton ollessa liikkeessä .
Tekstiviestin kirjoittaminen tai vaikka vain lukeminen autolla ajaessa on hyvin vaarallista , mutta silti monella on kiusaus tehdä niin .
Entä jos juuri tullut viesti on tärkeä ?
Tai pitäähän tarhan hoitajalle kertoa , että lapset haetaan taas myöhässä .
Applen Yhdysvalloissa jättämä patenttihakemus tekisi tällaisen mahdottomaksi käyttämällä hyväkseen esimerkiksi iPhonen liikeantureita tai gps-dataa .
Tarkoitus on estää puhelimen eri toimintoja tietyksi aikaa tai , kun puhelimen päätellään olevan tietyssä paikassa autossa .
Oletettavasti Apple käyttäisi hyväkseen CarPlay-teknologiaansa , joka sitä tukevissa autoissa siirtää puhelimen toimintoja ääniohjattaviksi ja käytettäviksi auton omasta käyttöliittymästä .
Patenttihakemuksesta kertoi muun muassa PC Magazine .
Tekstailevat kuskit ovat tutkitusti ongelma myös Suomessa .
Liikenneturva selvitti tilannetta nuorten keskuudessa viime vuonna , ja tytöistä jopa puolet kertoi lähettäneensä tekstiviestejä tai pikaviestejä moottoriajoneuvolla ajaessaan .
Kaikista kyselyyn vastanneista nuorista lähes puolet oli ajaessaan lukenut tekstiviestejä tai pikaviestejä .
