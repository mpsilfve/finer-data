Nokialla oli valmis tabletti 13 vuotta sitten — tältä se näytti
Nokian M510 web tablettia valmistettiin tuhannen kappaleen erä vuonna 2001 .
Yhtiön teettämän markkinatutkimuksen mukaan kuluttajat eivät olleet kuitenkaan vielä valmiita .
– Ei mitään häpeämistä tekniikan suhteen .
Tämä oli aikansa huippulaite .
Näin sanoo tietoliikenneasiantuntija Esko Yliruusi , joka oli mukana kehittämässä julkaisematta jäänyttä Nokian tablettia vuonna 2001 .
Yliruusin äänessä on ylpeyttä .
Eikä ihme , sillä Nokia M510 web tabletin valmistus käynnistettiin yhdeksän vuotta ennen kuin iPad tuli markkinoille .
Laitteen olemassaolosta saatiin vihje , kun amerikkalaistoimittaja David J. Cord kertoi The Decline and Fall of Nokia -kirjassaan viime viikolla Nokialla olleen valmiina suunnitelmat tablettivalmistuksen aloittamiseksi vuonna 2001 .
Tämä oli yhdeksän vuotta ensimmäistä iPadia .
Cordin mukaan projekti keskeytettiin 45 minuuttia ennen tuotannon aloittamista .
Väite ei nyt julki tulleen tiedon mukaan pidä täysin paikkaansa .
Projekti kyllä keskeytettiin , mutta laitetta ehdittiin valmistaa tuhannen kappaleen erä .
Suurin osa meni murskaimeen
Esko Yliruusi työskenteli tablettiprojektissa vuodenvaihteesta 2000/2001 hankkeen lopettamiseen asti vuoden 2001 loppukesään .
Hänen tehtäviinsä kuului tabletin verkkoyhteyksien testaaminen .
– Vehje lähti valmistukseen kyllä , peruutus tuli vasta sen jälkeen , Yliruusi korjaa kirjan tietoja .
Yliruusin mukaan projekti peruttiin , koska laite oli edellä aikaansa .
Sitä varten tehtiin markkinatutkimus , joka osoitti , ettei kysyntää laitteelle ollut .
– Siinä todettiin , ettei tämän aika ole vielä .
– Se oli ideana hirveän hyvä , mutta ei vielä kuluttajien hyväksyttävissä .
Yliruusi itse ei osaa arvioida päätöksen järkevyyttä .
1000 kappaleen erästä laitteita on jäljellä noin 130 , sillä kehitystiimin jäsenet saivat muistoksi oman tabletin .
Loput hävitettiin .
– Sellainen tunne tuli , että tämä kannattaa pistää talteen .
Tässä on tehty jotain oikein ja näistä laitteista kuullaan vielä , Yliruusi sanoo ajatelleensa aikoinaan .
Kehitystiimin jäsenet saivat paitsi oman tabletin , myös potkut .
Osa sai uusia töitä Nokialta , mutta Yliruusi hakeutui monien muiden tavoin muualle .
Nykyisin hän työskentelee Networker-nimisessä verkkopalveluita tarjoavassa yrityksessä , jonka perustajiin ja omistajiin hän kuuluu .
Kotikäyttöön suunniteltu laite
Nokian varhainen tabletti on säilynyt salaisuutena näihin päiviin asti .
Edes Google ei löydä mainintoja Nokia M510:stä – ainakaan ennen tätä päivää .
Toisin kuten uudet verkkotekniikat yleensä , Nokian web tablet oli tarkoitettu kuluttajalaitteeksi .
Siinä oli sähköpostisovellus , nettiselain , kalenteriohjelma sekä " jääkaapinovi " eli muistilappojen kirjoittamiseen tehty ohjelma .
Seisontatuen avulla laitetta saattoi pitää vaikkapa keittiön pöydällä .
Laite oli teknisesti ajanmukainen .
Koska se ei päässyt kauppaan asti , kukaan ei alkanut kehittää sille ohjelmia .
Yliruusi itse näkee tässä suurimman jossittelun paikan .
– Jos tämä olisi ehtinyt elää vuoden tai kaksi niin , että joku olisi ehtinyt kääntää siihen käyttöjärjestelmäksi Linuxin , tästä olisi voinut tulla vaikka mitä .
Tekniikan kehityksen myötä paino olisi seuraavassa versiossa pudonnut puoleen .
Käyttöjärjestelmä on yksi asia , sovellukset ovat toinen .
Yliruusi pohdiskelee , olisiko laite voinut saada toimivan ekosysteemin .
– Tämä oli ennen ekosysteemiajattelua , siihen ei olisi saanut sovelluksia .
Siirtyikö laitteesta jotain tulevaisuuteen ?
M510:n aika ei tullut koskaan .
Nokia julkisti ensimmäisen internet-päätelaitteensa , Nokia 770:n , neljä vuotta myöhemmin .
Ruudultaan nelituumainen laite ei juuri muistuttanut tablettia , vaan sivuttain pideltävää älypuhelinta .
Laitteesta ei tullut mainittavaa myyntimenestystä .
Yliruusi näkee silti , että M510:stä siirtyi jotain Nokian myöhempään verkkolaitteeseen .
– Nokia 770:n tullessa tuli tunne , että ei työ ehkä sittenkään hukkaan mennyt .
Ehkä tähän on jotain poimittu .
Ainakin käyttöjärjestelmä valittiin oikein .
Nokia 770:n käyttöjärjestelmä oli Maemo , joka myöhemmin jalostui Meegoksi .
Se puolestaan oli Nokian käyttöjärjestelmien kruununperillinen ja Symbianin seuraajaksi tarkoitettu .
Toisin kuitenkin kävi .
Stephen Elopin aloitettua toimitusjohtajana Nokia hylkäsi Meegon ja valitsi alustakseen Windowsin .
Sittemmin tapahtunut Nokian matkapuhelinten myynti Microsoftille oli monien ex-nokialaisten tavoin Yliruusille karvas pala .
– Kyllähän se tuntui aika pahalta .
Tuli sellainen fiilis , että en minä enää tällaista osta , Yliruusi sanoo Nokian kännykkäänsä heiluttaen .
– Kyllä minä seuraavaksi Jollan ostan .
Nokia M510:n videoesittely on katsottavissa Ilta-Sanomissa .
