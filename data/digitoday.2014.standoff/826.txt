Kuinkas nyt suu pannaan ?
" Teletietojen massakeruu lopetettava "
Kongressille raportoiva aivoriihi aikoo julistaa amerikkalaisten teletietojen keräämisen laittomaksi , The New York Times sai tietää .
Edward Snowdenia on epäilty Yhdysvaltain kongressissa jopa venäläisten vakoojaksi .
Samaan aikaan kongressille aiotaan suosittaa Snowdenin paljastaman televakoilun lopettamista .
Riippumaton aivoriihi Privacy and Civil Liberties Oversight Board on julkaisemassa myöhemmin torstaina laajan tiedusteluvirasto NSA:n toimintaa käsittelevän raportin , josta The New York Times julkaisi jo otteita .
Raportin johtopäätös on , että amerikkalaisten teletietojen mittava keruu on laitonta mahdollisesti perustuslakia myöten .
Lisäksi tämä metadatan haaliminen vaarantaa vakavasti tietosuojan sekä kansalaisvapaudet ja on ollut pitkälti hyödytöntä .
Kaiken tämän vuoksi koko ohjelma pitäisi lopettaa , raportissa todetaan .
Metadatan keruu kävi ilmi viime kesäkuussa Edward Snowdenin ensimmäisestä paljastuksesta , joka käsitteli teleoperaattori Verizonia .
Myös muiden yhdysvaltalaisten operaattorien uskotaan osallistuvan NSA:n ohjelmaan .
Teletietojen keruu Yhdysvalloissa on vain osa NSA:n harjoittamaa globaalia vakoilua , johon lukeutuu vuodettujen asiakirjojen perusteella kaikkea haittaohjelmien levittämisen ja salaustekniikoiden purkamisen väliltä .
Lisäksi Privacy and Civil Liberties Oversight Board voi antaa ainoastaan suosituksia Yhdysvaltain kongressille ja presidentille .
Sillä ei ole toimeenpanevaa valtaa .
Kaksi aivoriihen viidestä jäsenestä ei myöskään ollut valmis julistamaan teleurkintaa laittomaksi .
Presidentti Barack Obama linjasi teletietojen keruuta äskettäisessä puheessaan .
Hänen mukaansa toiminnan lainmukaisuutta arvioidaan uudestaan , ja teledatan säilytystä pitää miettiä uusiksi .
Obama ei ollut kuitenkaan lopettamassa seurantaohjelmaa .
