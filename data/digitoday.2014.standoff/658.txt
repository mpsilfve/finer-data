Piilaakson rosvoparonit ryöstävät San Franciscon bussipysäkkejä
Piilaakson suurten teknologiayritysten San Franciscossa asuvien työntekijöiden työmatkat ärsyttävät kaupungin asukkaita .
Välikohtauksiin asti paisuneessa kiistassa työmatkalaisista on tullut ryöstökapitalismin edustajia .
San Franciscon joukkoliikennevirasto päätti tiistaina yksimielisesti laskuttaa Googlen , Applen , Facebookin ja muiden yritysten työmatkabusseilta dollarin joka kerta , kun ne pysähtyvät kaupungin bussipysäkillä .
Google on tyytyväinen päätökseen , sillä monet ärsyyntyneet kaupunkilaiset haluavat päästä tyystin eroon katuja tukkivasta työntekijöiden kuskaamisesta loistobusseilla .
Piilaaksossa San Franciscon eteläpuolella toimivien teknologiayritysten suuret bussit käyttävät julkisia bussipysäkkejä matkustajien lastaamiseen ja purkamiseen ja estävät julkisen liikenteen bussien pääsyn pysäkeille .
Joukkoliikenteen bussit pysähtelevät silloin ajoväylällä ja tukkivat muun liikenteen .
Aktivistit , joita liikenneviraston päätös ei tyydytä , vaativat sakkoja työmatkabusseille tai ainakin raskaita käyttömaksuja .
Heidän mukaansa teknologiaeliitti on ottanut kaupungin haltuunsa .
Päättävässä kokouksessa San Franciscon kaupungintalolla yli sata ihmistä täytti tungokseen asti kaksi kokoustilaa .
Yli 50 ihmistä varasi itselleen yleisöpuheenvuoron , The New York Times kirjoitti .
San Franciscon kaupunginhallituksen jäsen Scott Wiener , joka sanoi , että työmatkakuljetus on tärkeä palvelu monille kaupunkilaisille ja että bussien demonisointi pitäisi lopettaa , sai osakseen sähistystä kokousyleisöltä .
Myöskään Googlen ohjelmajohtaja Crystal Sholtsin lausunto , jonka mukaan kaikki googlelaiset eivät ole miljonäärejä , ei kelvannut protestoijille .
Sholtsilla ei ole omaa autoa ja hän pääsee töihin vain yhtiön kuljetuksella .
Filmintekijä Steve Zeltzer , joka on asunut koko ikänsä San Franciscossa , puhui luokkasodasta ja suitsimattomasta kapitalismista .
Hän paheksui sitä , että näiden yritysten annetaan käyttää laittomasti julkista tilaa .
Hänen mukaansa liikenneviraston virkailijat ottavat ohjeensa teknoparoneilta .
Työmatkabussien kannattajat esittivät lukuja , joiden mukaan bussit ovat säästäneet 45 miljoonaa autokilometriä ja 761\_000 tonnia hiilipäästöjä .
Bussien vastustajat viittasivat Berkeleyn yliopiston opiskelijoiden tekemään kyselyyn , jonka mukaan melkein puolet teknoyritysten työntekijöistä sanoi , että he muuttaisivat lähemmäksi työpaikkaa , jos työmatkabussit poistettaisiin .
Tämä lieventäisi kaupungin asuntopulaa .
Google kertoi aikaisemmin tässä kuussa aloittaneensa kuukauden mittaisen kokeilun , jossa 150-paikkainen katamaraani kuskaa työntekijöitä San Franciscon lauttasataman ja Redwood Cityn välillä .
