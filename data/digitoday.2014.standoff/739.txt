Komeetalle hukkunut pikkualus : Toivo elää vielä
Suomalaisittain kiinnostava Philae-laskeutuja voi vielä herätä eloon .
Ehkä .
Komeetta 67P/Churyumov–Gerasimenkoa kiertävä Rosetta-luotain vapautti itsestään Philae-laskeutujan viime marraskuussa .
Se onnistui laskeutumaan komeetalle , joskin ei suunnitellulla tavalla ja lakkasi pian toimimasta auringonvalon puutteessa .
Pitkään pimennossa ollut Philae voi kuitenkin yhä alkaa toimia uudelleen , Euroopan avaruusjärjestö ESA kertoo blogissaan .
Kun komeetta lähestyy Aurinkoa , Philaeen alkaa osua enemmän valoa , minkä seurauksena se saattaa herätä henkiin .
Jos se ylipäätään on selvinnyt pitkästä kylmyydestä .
ESA arvioi , että Philae saattaa herätä aikaisintaan myöhään maaliskuussa , mutta menee toukokuuhun tai kesäkuuhun ennen kuin laskeutuja saa tarpeeksi valoa käyttääkseen lähetintään ja muodostaakseen yhteyden takaisin Rosettaan .
Philae tarvitsee noin 17 wattia sanoakseen " terve " .
Vielä kauemmin menisi ennen kuin Philae voisi jatkaa tieteen tekemistä komeetan pinnalla .
Mutta siihenkin valmistaudutaan jo .
Philaessa on mukana suomalaista teknologiaa .
Ilmatieteen laitos toimitti siihen muun muassa komeetan vesipitoisuutta mitanneen tiedelaitteen ja Philaen massamuistiyksikön .
Patria puolestaan toteutti kaksi emoalus Rosettan elektronista tehonjakoyksikköä ja luotaimen rakenteen .
Kukaan ei vieläkään tiedä varmasti , missä kohdassa komeettaa Philae lepäilee .
Alue tiedetään suurin piirtein , mutta noin pesukoneen kokoista laskeutujaa on erittäin vaikea erottaa kuvista , joissa se on vain noin kolmen pikselin kokoinen .
Jos kaikki olisi mennyt suunnitelmien mukaan , Philae olisi kuumentunut liikaa maaliskuussa ja lakannut toimimasta viimeistään silloin .
