Amerikan laajakaista on nyt 25 kertaa suomalaista nopeampi
Amerikassa kaikki on suurempaa .
Laajakaistan nopeus on siellä nyt 25 megabittiä sekunnissa , kun se on Suomessa vain vaivainen yksi megabitti sekunnissa .
Yhdysvaltain viestintäkomissio FCC määritteli laajakaistan nopeuden torstaina uudestaan .
Se päätti äänin 3 - 2 , että laajakaistan nopeus on vähintään 25 Mbps .
Nopeusvaatimuksen nosto oli reipas , sillä aikaisemmin laajakaistan nopeus oli 4 Mbps .
Myös laajakaistan paluuyhteyden nopeutta nostettiin .
Nyt se on kolme megabittiä sekunnissa aikaisemman yhden sijaan .
Nopeuden nostamista vastustivat komission republikaanijäsenet .
Heidän mukaansa määrittelyn muutos meni liian pitkälle .
Nettioperaattorit ovat samaa mieltä .
Määrityksen muuttaminen tarkoittaa , että miljoonat taloudet eivät ole enää laajakaista-asiakkaita .
Amerikkalaisen internetyhteyden keskimääräinen nopeus on 10 Mbps .
Nopeusrajan muutos johtaa sellaiseen FCC:n tulkintaan , että internetoperaattorit eivät toimita asiakkailleen aitoa laajakaistaa riittävän nopeasti , Cnet kirjoitti .
FCC:n 2015 Broadband Progress -raportin mukaan 53 prosenttia maaseudulla asuvasta 55 miljoonasta amerikkalaisesta ei pääse kiinni 25 Mbps:n latausnopeuksiin .
20 prosenttia heistä ei saa edes neljän megabitin nettiyhteyttä .
Kaupunkilaisista kahdeksalla prosentilla ei ole tilaisuutta kytkeytyä 25 Mbps:n laajakaistaan .
Suomen lainsäädäntöä pidetään edistyksellisenä , koska se sisältää kaikille oikeuden laajakaistayhteyteen .
Suomalaisen laajakaistayhteyden nopeudeksi on kuitenkin määritelty vain yksi megabitti sekunnissa .
