Hyökkääjät rakensivat pesän kauppaketjun sisäverkkoon
Target-kauppaketjun murtaneet rikolliset pystyttivät itselleen palvelimen suoraan ketjun sisäiseen verkkoon , Brian Krebs sai selville .
Yksityiskohtia kaikkien aikojen mittavimpiin maksukorttimurtoihin lukeutuvasta Targetin tapauksesta tulee julki pala kerrallaan , paljolti tietoturva-asiantuntija Brian Krebsin ansiosta .
Hiljattain vahvistui , että murto onnistui ujuttamalla haittaohjelma Targetin liikkeiden kassakoneisiin ja nyt Krebsillä on uutta tietoa murtotavasta ja käytetystä haittaohjelmasta .
Krebsin nimettömien lähteiden mukaan hyökkääjät murtautuivat Targetiin yhtiön web-palvelimen kautta .
He myös perustivat oman hallintapalvelimen yrityksen sisäverkkoon .
Tämä palvelin toimi kassakoneista varastettujen korttitietojen keskusvarastona .
– Pahikset kirjautuivat etäältä tälle palvelimelle ja heillä oli ilmeisesti jatkuva pääsy sille , yksi lähde kertoi Krebsille .
Käytetty haittaohjelma näyttää olleen sama , jota Symantec kutsuu nimellä " Reedum " .
Sitä on luultavasti käytetty muissa hyökkäyksissä jo ainakin viime kesänä .
Target-murron tapahtuessa joskus ennen 27. marraskuuta yksikään yli 40:stä Virustotal.comin käyttämästä antivirusohjelmasta ei tunnistanut kyseistä haittaohjelmaa vaaralliseksi .
Haittaohjelma näyttää olevan lähes identtinen toisen verkossa myytävän haitakkeen BlackPOSin kanssa .
Target-murrossa haittaohjelma pystyi jäsentämään kassakoneiden muistiin vain hetkellisesti tallennettua maksukorttidataa , mikä mahdollistaa korttikopioiden valmistamisen ja väärien ostosten tekemisen .
Target-murron uhrien lukumäärä on kasvamaan päin .
Alun perin uhreja arvioitiin olevan noin 40 miljoonaa , mutta nyt on mahdollista , että heitä on jopa 110 miljoonaa .
