Lenovon vuoro hikoilla : Mitä himskattia tämä koodi tekee koneissanne ?
Kiinalainen pc-valmistaja paljastui haitallisen ohjelman levittäjäksi .
Kuonaa on esiasennettu kannettaviin tietokoneisiin .
Vaarasta raportoivat Lenovon ulkopuoliset tietoturva-asiantuntijat torstaina .
Heidän mukaansa kyse on Superfish-nimisestä adware- eli mainosohjelmasta , joka esittää mainoksia kuluttajien kannettavissa tietokoneissa .
Käyttäjät valittivat Superfishistä alun perin jo viime kesäkuussa .
Ohjelma on majaillut Windows-käyttöjärjestelmää ajavissa kannettavissa .
Monille adware-ohjelmat ovat käytännössä haittaohjelmia , jotka eri antivirusohjelmat torjuvat oletuksena .
Mainosohjelmat eivät kuitenkaan sinänsä ole aina sieltä haitallisimmasta päästä .
Mutta Errata Securityn pääjohtaja Robert Graham kertoi Reutersille , että Lenovon haitake itse asiassa avaa salattuja yhteyksiä ja tarjoaa näin konnille mahdollisuuden hallita näitä yhteyksiä ja salakuunnella tietoja .
– Tämä vahingoittaa Lenovon mainetta .
Se osoittaa syvän virheen siinä , että yhtiö ei joko tiedä tai välitä , mitä se pakkaa kannettaviensa mukaan , Graham tulkitsi Reutersille .
Poisto ei takaa turvaa
Lenovon edustaja sanoi yhtiön verkkofoorumilla tammikuun loppupuolella , että Superfish on väliaikaisesti poistettu kuluttajakannettavista .
Mutta poiston jälkeenkin laitteet voivat olla haavoittuvia , asiantuntijat pelkäävät .
Kiinalaisen elektroniikan tietoturva on kyseenalaistettu etenkin Yhdysvalloissa , missä puheet kiinalaisten vakoilusta ovat välillä tuoneet mieleen jopa 1950-luvun kommunismifobian .
Mutta yhtä lailla huolta ovat herättäneet maailmalla yhdysvaltalaisten valmistajien tuotteet sen jälkeen , kun tiedusteluelin NSA:n kerrottiin muun muassa halunneen pääsyn reititintuotteisiin laittaakseen niihin takaovia salakuuntelua varten .
NSA:sta puheen ollen juuri kävi ilmi , että kyseisen vakoilulaitoksen urkintakoodi majailee lukemattomissa kiintolevyissä ympäri maailman .
Ongelma koskettaa monia eri valmistajia , joiden joukossa on esimerkiksi yhdysvaltalaisia , japanilaisia ja korealaisia yhtiöitä .
Reuters ei tavoittanut Lenovon edustajia kiinalaisen uuden vuoden takia .
