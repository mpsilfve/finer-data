Kiinalaisyritys ostaa Alcatel-Lucentin yritysyksikön
Verkkolaiteyhtiö Alcatel-Lucent neuvottelee yritysliiketoimintayksikön myynnistä Kiinaan .
Alcatel-Lucent ilmoitti saaneensa sitovan ostotarjouksen kiinalaiselta China Huaxinilta .
Kiinalaisyrityksen tarjous arvottaa Alcatel-Lucent Enterprise -yksikön 268 miljoonaan euroon .
Tämän vuoden kolmannella neljänneksellä mahdollisesti loppuun vietävän kaupan jälkeen Alcatel-Lucentille jäisi 15 prosentin osuus yritysyksiköstä .
Yritysyksikön kaupasta keskustellaan parhaillaan ammattiliittojen kanssa .
Ilmoitus yritysyksikön myyntiaikeista tuli osana Alcatel-Lucentin loka–joulukuun osavuosikatsausta , jossa kerrottiin yrityksen tehneen voitollisen tuloksen ensimmäistä kertaa moneen vuoteen .
Viimeisen vuosineljänneksen tulos oli 134 miljoonaa euroa , kun se vuotta aikaisemmin oli 1,5 miljardia tappiolla .
Koko vuoden tappio kutistui kahdesta miljardista 1,3 miljardiin euroon .
Suurissa talousvaikeuksissa kamppaillutta Alcatel-Lucentia kaavailtiin Nokian ostokohteeksi , kunhan Nokia saa Microsoftilta miljardit puhelinyksikön myynnistä .
Ostokohteen saneeraus näyttää kuitenkin sujuvan onnistuneesti , joten sen ei tarvitse suostua myymään itseään .
Joulukuun lopussa Alcatel-Lucent myi LGS Innovations -yksikön 200 miljoonalla dollarilla .
Yksikkö toimittaa suojattuja verkkoyhteyksiä , satelliittiviestintää , voip-ratkaisuja ja optisia reitittimiä Yhdysvaltain kansallisen turvallisuuden , puolustuksen ja tutkimuksen organisaatioille .
Yrityksen hallitus ehdottaa , ettei osakkeenomistajille jaeta osinkoja , Fierce Wireless uutisoi .
