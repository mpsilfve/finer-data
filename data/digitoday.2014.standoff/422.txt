Miehitetty Sojuz ei päässyt avaruusasemalle — vielä
Venäläisen avaruusaluksen telakoituminen ei ollut mahdollista väärän asennon vuoksi .
Keskiyön paikkeilla Suomen aikaa laukaistu Sojuz-kapseli ei pystynyt vielä toimittamaan kolmea ihmistä perille kansainväliselle avaruusasemalle .
Työntömoottorin kolmatta suunniteltua polttoa radan hiomiseksi ei voitu tehdä .
Ongelman syystä ei ole Nasan mukaan varmuutta , mutta avaruusalus ei ilmeisesti ollut oikeassa asennossa polttoa varten .
Space.comin mukaan on mahdollista , että ongelman aiheutti tietokone/softavika tai mekaaninen vika .
Kazakstanista lähtenyt Sojuz-kapseli kuljettaa asemalle kahta venäläistä ja yhtä amerikkalaista .
He ovat kosmonautit Alexander Skvortsov , Oleg Artemjev ja astronautti Steve Swanson .
Miehistöllä ei ole toistaiseksi hätää , sillä tämänhetkinen suunnitelma toisi heidät perille perjantaina aamuyöllä .
Se tarkoittaisi , että matka kestäisi saman verran kuin oli aina tapana ennen hiljattaista siirtymistä kuuden tunnin pikakyydityksiin .
Ongelma osuu keskelle Yhdysvaltain ja Venäjän jännitteitä Ukrainan tilanteen vuoksi .
Yhdysvallat on täysin riippuvainen Venäjästä astronauttien saamiseksi avaruuteen .
Mutta toistaiseksi poliittinen kinastelu ei eri asiantuntijoiden tai Nasan johtajan mukaan ole vaikuttanut ollenkaan yhteistyöhön avaruudessa .
