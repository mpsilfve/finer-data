Nettideittipalvelu ei lopeta laskutusta — kuluttaja-asiamies voimaton
Ruotsalaisen yrityksen pyörittämä nettideittipalvelu on perinyt kuukausimaksuja niiltäkin , jotka ovat peruneet jäsenyytensä .
Kuluttaja-asiamies ei ole saanut yritykseen yhteyttä , ja asian käsittely on siksi pitänyt lopettaa .
Firstdate-seuranhakupalvelu on jatkanut 24,90 euron tai 28,90 euron kuukausimaksujen perimistä jäsenyytensä peruuttaneilta , Kilpailu- ja kuluttajavirasto kertoo .
Kuluttaja-asiamies ja kuluttajaneuvonta ovat saaneet palvelusta noin 60 yhteydenottoa .
Palvelua on markkinoitu kymmenen sentin tutustumisjaksolla , mutta sivustolla ei ole kerrottu selvästi , millaiseen sopimukseen tutustumusjaksolla sitoutuu .
Kuluttaja-asiamies pyysi jo viime elokuussa palvelua pyörittävältä ruotsalaiselta Firstdate Internationalilta selvitystä ongelmista .
Sitä ei kuitenkaan saatu määräaikaan mennessä .
Kuluttaja-asiamies lähetti marraskuussa uuden selvityspyynnön 5\_000 euron uhkasakolla tehostettuna .
Yritystä ei kuitenkaan tavoitettu , minkä vuoksi asian käsittely on kuluttaja-asiamiehen mukaan pakko päättää .
Kuluttaja-asiamies on tehnyt toimenpidepyynnön Ruotsin kuluttajaviranomaisille ja Euroopan kuluttajakeskusten verkoston Ruotsin toimistolle .
Kuluttajat voivat vaatia luottokorttiyhtiöltään hyvitystä Firstdaten perimistä maksuista .
Luottokortin myöntäjän on palautettava luottokortilla maksetut rahat , jos yritys ei toimita tilausta , ei suostu hyvittämään selvää virhettä , ei vastaa valitukseen tai jos kuluttaja ei saa yritykseen yhteyttä .
