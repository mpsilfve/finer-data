Qualcomm viilaa Samsungille viileämmän Snapdragonin
Mobiilisirujen johtava valmistaja Qualcomm työstää Samsungin tulevaan älypuhelimeen pääsuoritinta , joka ei kuumene liikaa , Wall Street Journal uutisoi .
Qualcommin kahdeksanytiminen Snapdragon 810 -mobiilisiru on saanut runsaasti mediahuomiota ennen kuin se on päässyt yhteenkään julkistettuun älypuhelimeen tai tablettiin .
Uutistoimisto Bloomberg kertoi Samsungin hylänneen suorittimen ylikuumenemisongelmien takia .
Samsungin korealainen kilpailija LG kiirehti nostamaan omaa häntäänsä kertomalla julkisuuteen , ettei suorittimessa ole ongelmia heidän laitteessaan .
Wall Street Journalin ( tilaus ) lähteiden mukaan Qualcomm ei ole tyytynyt seisomaan tumput suorassa Samsungin ongelmien edessä .
Se on viilaamassa Snapdragon 810 -sirusta uutta versiota Samsungin tulevaan lippulaivamalliin Galaxy S6:een .
Lehden lähteiden mukaan ei ole selvää ennättääkö viileämpi suoritin ajoissa uuteen puhelimeen .
Julkistusaikaa ei ole ilmoitettu , mutta julkistus voisi hyvin tapahtua maaliskuun alussa Barcelonassa pidettävässä Mobile World Congress -tapahtumassa , FierceWireless ennakoi .
Samsungin lippulaivoissa on perinteisesti käytetty kahta eri suoritinta , toinen tuli Samsungilta ja toinen Qualcommilta .
Suorittimen valinta riippuu siitä , mille markkinalle puhelin on tarkoitettu .
