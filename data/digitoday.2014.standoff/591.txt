Häijy usb-laturi nuuskii Microsoftin langattomista näppäimistöistä kaiken
Melkein kenen tahansa rakennettavissa oleva KeySweeper purkaa Microsoftin langattomien näppäimistöjen tiedonsiirron lennossa .
KeySweeper on Samy Kamkar -nimisen hakkerin kehittämä usb-laturin näköinen laite , joka etsii lähistöllä olevat Microsoftin langattomat näppäimistöt ja alkaa kuunnella ja tallentaa näppäimenpainalluksia .
Kamkar esittelee itse rakennettavissa olevaa laitetta blogissaan .
Ulkoisesti Keysweeper näyttää standardilta usb-seinälaturilta , johon voi kytkeä vaikka kännykän .
Laite perustuu rakentelijoiden suosimiin Arduino- tai Teensy-piireihin .
Laitteen toiminta kohdistuu nimenomaan Microsoftin näppäimistöihin , koska yhtiö käyttää laajasti omaa 2,4 gigahertsin radiotekniikkaansa standardien bluetoothin tai wifin sijaan .
Microsoftin käyttämä salaustekniikka on murrettu jo aikaisemmin .
KeySweeper tallentaa ja siirtää verkkoon kaiken näppäimistöllä kirjoitetun tekstin ja osaa lähettää hallinnoijalleen tekstiviestihälytyksen silloin , kun näppäimistöllä naputellaan salasanoja tai käyttäjätunnuksia .
Jos laite irrotetaan seinästä , se jatkaa tallentamista sisäänrakennetun akun varassa .
Jos akku tyhjenee , laite herää seinään kytkettäessä uudelleen henkiin ja lataa akkunsa .
Laitteesta tekee erikoisen se , että se on kenen tahansa vähänkään elektroniikasta ymmärtävän rakennettavissa .
KeySweeperin valmistuskustannukset ovat halututusta toiminnallisuudesta riippuen 10—80 dollaria .
Laite tulee halvemmaksi , jos tingitään gsm-sirulla toteutetusta tosiaikaisesta tiedonsiirrosta ja tyydytään tietojen tallentamiseen ja lukemiseen myöhemmin .
Kamkar sanoo laitteen toimivan kaikkien Microsoftin langattomien näppäimistöjen kanssa .
Microsoftilla on kuitenkin myös standardiin bluetoothiin perustuvia langattomia näppiksiä .
