Sony-isku : Entä jos se olikin Venäjä ?
Asiantuntijat väläyttävät NY Timesille vaihtoehtoa , että Sony-iskun olisivat tehneet venäläiset .
Sellainen skenaario olisi erittäin inhottava nykyisessä poliittisessa tilanteessa .
Yhdysvallat on sanonut suoraan , että Sony Picturesin tietomurron teki Pohjois-Korea .
Jopa presidentti Barack Obama on niin väittänyt .
Mutta eri asiantuntijat alkavat olla entistä epäilevämpiä Pohjois-Korean syyllisyydestä .
The New York Times perkaa syitä , miksi Pohjois-Korea saattaa olla syntipukki .
On esimerkiksi huomautettu , että hyökkäyksen oletettu motiivi – Sonyn The Interview -elokuva – ilmestyi hyökkääjien julistuksiin vasta sitten , kun media oli tarttunut teoriaan .
Joskus yksinkertaisin selitys on totta .
Jo heti Sony-iskun jälkeen pohdittiin , että kyseessä oli vihaisten työntekijöiden sisäpiirihyökkäys .
Yksi tutkija miettii samaa , kun Sony oli kerran kaavailemassa useita irtisanomisia , ja hyökkäys edellytti seikkaperäistä tietoa yhtiön järjestelmistä .
NY Timesin artikkelin mielenkiintoisin osuus koskee kuitenkin hyökkääjien kirjoituksista tehtyä lingvististä analyysia .
Sen tulokset ovat peräti huolestuttavia .
Taia Global tutki huonolla englannilla tehtyjä kirjoituksia ja päätteli virheistä ja kielen muotoilusta , että kirjoittajat puhuvat äidinkielenään todennäköisemmin venäjää kuin koreaa .
Mikäli kävisi ilmi , että hyökkääjät todella olivat venäläisiä ja ennen kaikkea , että takana oli Venäjän hallitus , Yhdysvallat olisi todella vaikeassa tilanteessa .
On kokonaan eri asia uhkailla kostolla Pohjois-Koreaa kuin Venäjää , jonka kanssa Yhdysvaltain sukset ovat jo pahasti ristissä Ukrainan vuoksi .
Toisaalta Yhdysvallat on tehnyt selväksi , että Sony-isku oli jo sen luokan tempaus , että siihen ei voi jättää vastaamatta .
Kuka enää uskoo Yhdysvaltoja ?
Pohjois-Koreaa alun perin syyttänyt FBI on julkaissut vain osan todisteistaan ja niihinkin on nopeasti tökitty reikiä .
Mutta silti jotkut asiantuntijat puoltavat teoriaa Pohjois-Koreasta .
He huomauttavat Yhdysvaltain olleen hyvin nihkeä nimeämään syyllisiä eri hyökkäyksiin .
Joten Pohjois-Koreaa vastaan lienee vakuuttavia , mutta salattuja todisteita .
Yhdysvalloilla on kuitenkin vakava uskottavuusongelma , joka juontuu jo kauas NSA-paljastuksia edeltävään aikaan .
Esimerkiksi Irakin sotaan , jonka Yhdysvallat aloitti vuonna 2003 .
Ennen sotaa Yhdysvallat julisti itsepintaisesti , että Irakilla on joukkotuhoaseita .
Mutta sellaisia ei sitten kuitenkaan löytynyt .
Jotkut syyttivät Yhdysvaltoja jopa todisteiden väärentämisestä .
