Samsung taas kiipelissä : Television " salatut " tiedot kulkevat selväkielisinä
Samsung Electronics ei pääse eroon kuuntelevien televisioidensa aiheuttamasta kohusta ja saa syyttää siitä vain itseään , BBC tuo esille .
Kun Samsungin älytelevisiolle puhuu , se alkaa kuunnella vasta , kun sille sanoo " Hi TV " .
Tämän verran on kaikesta päätellen totta .
Mutta jouduttuaan viime viikolla selittämään puheentunnistuksen nappaamia tietoja , yhtiö päästi suustaan uuden sammakon .
Samsung kirjoitti blogissaan , että television katsojan puhekomentoja suojataan muun muassa datan salauksella .
Lontoolaisen Pen Test Partnersin tietoturvatutkijat tulivat kuitenkin aivan toiseen johtopäätökseen .
Tutkijat Ken Munro ja David Lodge huomasivat , että televisiolle puhutut komennot kulkevat Samsungille täysin ilman salausta .
Https-salauksen puute tarkoittaa , että data on periaatteessa vapaata riistaa salakuuntelijoille .
Äänitiedostojen ohella verkkoon kulki muuta televisioon liittyvää tietoa .
Kävi lisäksi ilmi , että kun tiedot puheesta palautettiin televisiolle komentojen toteuttamista varten , nämäkin olivat salaamatta ja niitä pystyi lukemaan selväkielisinä .
Se , mitä käyttäjä puhui televisiolle , oli luettavissa sellaisenaan takaisin kulkeneesta datasta .
Samsung selvensi BBC:lle , että tietoliikenteen salaus on jo olemassa joissakin sen viimeisimmissä älytelevisioissa ja on tulossa päivityksenä muihin laitteisiin .
Mutta edelleen on epäselvää , miksi tietoja ei salattu jo heti alusta pitäen .
