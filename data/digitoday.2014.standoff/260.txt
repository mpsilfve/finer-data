Microsoft Windows Phone -maksuista : Täyttä potaskaa
Microsoft kiistää tunnetun tietovuotajan väitteet miljardimaksuista matkapuhelinvalmistajille Windows Phone -puhelinten tekemiseksi .
Microsoft ja mobiilialan pitkäaikainen tietovuotaja Eldar Murtazin ajautuivat Twitter-väittelyyn rahasummista , joita Microsoft on käyttänyt Windows Phone -alustan edistämiseen .
Murtazin väitti viestissään , että Microsoft maksaa tänä vuonna 1,2 miljardia dollaria Samsungille , 500 miljoonaa Sonylle , 600 miljoonaa Huaweille ja 300 miljoonaa muille yhteensä .
Summilla on tarkoitus tukea yhden uuden Windows Phone -mallin syntymistä valmistajaa kohden , Murtazin lisäsi .
Microsoftin viestintäjohtaja Frank Shaw tarttui väitteisiin nopeasti omassa Twitter-viestissään , muun muassa Unwired View kertoo .
– Herätys todellisuuteen .
Teemmekö yhteismarkkinointia kumppanien kanssa ?
Totta kai !
Mutta nämä numerot ovat puhdasta mielikuvitusta , Shaw vakuutti .
Murtazin on vastannut toteamalla , että rahoissa ei ole kysymys markkinoinnista , vaan tuotekehityksestä .
Hän ei antanut mitään lähdettä tiedoilleen .
Viime aikoina on huhuttu , että Sony valmistaisi tänä vuonna Windows Phone -puhelimen .
Yhtiö on myöntänyt ainakin miettivänsä WP-laitteita aktiivisesti .
Nokia , jonka puhelinliiketoiminnan Microsoft on ostamassa , on ollut täysin ylivoimainen Windows Phone -markkinoilla .
GSM Arena muistuttaa , että Microsoft tuki Nokian WP-toimintaa noin miljardilla dollarilla vuodessa .
