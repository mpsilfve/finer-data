Virus tarttui ydinvoimalaan — videotoistimen kautta ?
Japanilaisen ydinvoimalan tietokoneeseen livahti haittaohjelma , mutta tilanne ei kaikesta päätellen ollut kovin vaarallinen .
Tietokonevirus pääsi Japanissa paikkaan , jonne sellaista ei ensi kuulemalta todellakaan soisi .
Muun muassa Japan Today -lehti kertoo viruksen saastuttaneen tietokoneen ydinvoimalassa Tsurugassa Fukuin prefektuurissa .
Kyseistä valvomon tietokonetta käytetään rutiininomaisten asiakirjojen tallentamiseen , mutta kenties myös viihteeseen .
Viruksen nimittäin uskotaan tarttuneen , kun tietokoneessa oleva videoiden toisto-ohjelmisto yritti päivittää itseään .
Virus havaittiin 2. tammikuuta , koska tietokone alkoi viestiä epäilyttävän ulkopuolisen verkko-osoitteen kanssa .
Asiasta kirjoittavan Naked Security -blogin mukaan tapaus ei silti vaikuta kovin vaaralliselta .
Ydinvoimala on ensinnäkin ollut suljettuna toistaiseksi , ja virus ei ilmeisesti ollut mikään terroristien tai supervaltojen kohdistettu kyberase , kuten Yhdysvaltojen kehittämä Stuxnet .
Silti karvat tuppaavat edelleen nousemaan pystyyn , kun Japanista kantautuu uutisia mistä tahansa ydinvoimaan liittyvästä kömmähdyksestä .
Maa kärsii edelleen vuoden 2011 tsunamin aiheuttamasta ydinvoimalaonnettomuudesta Fukushimassa .
Virus saattoi varastaa Tsurugan voimalasta joitakin tietoja , mutta voimalan turvallisuuden ei uskota vaarantuneen .
