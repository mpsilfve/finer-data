Urkintatiedoista kertomisen outo kompromissi : Apple sai 0—249 tietopyyntöä
Obaman hallitus löysää liekaa tietopyyntöjen paljastamisessa , mutta Microsoft ja kumppanit halusivat enemmän .
Suuret yhdysvaltalaiset teknologiayhtiöt , kuten Google , Microsoft ja Facebook , voivat vihdoinkin kertoa avoimemmin saamistaan kansallisen turvallisuuden nimissä tehdyistä tietopyynnöistä .
Yhtiöt olivat haastaneet Obaman hallituksen oikeuteen , ja nyt saavutettu sopimus lopettaa käräjöinnin .
Politicon mukaan yritykset saavat nyt paljastaa kansallisen turvallisuuden nimissä tehtyjen määräysten ja pyyntöjen määrän , niihin liittyvien asiakastilien määrän ja taustalla olevat oikeudelliset viranomaiset .
Mutta määrät pitää ilmoittaa epämääräisemmin kuin mitä monet olisivat halunneet .
Lisäksi kun Yhdysvallat vaatii tietoa uudesta tuotteesta tai palvelusta , yrityksiä voidaan kieltää kertomasta tietopyynnöistä kahden vuoden ajan .
Ei vieläkään tarkkoja lukuja
Muutos on monimutkainen .
Aiemmin yhtiöt saivat paljastaa FBI:n lähettämät kansallisen turvallisuuden kirjeet , mutta vain tuhannen kappaleen erissä .
Nyt yhtiöt saavat paljastaa myös salaisen Fisa-oikeuden määräämät tietovaatimukset .
Mutta The New York Timesin mukaan yhtiöiden pitää päättää , haluavatko ne painottaa tietopyyntöjen määrää vai laatua .
Jos yritykset tahtovat julkistaa Fisa-määräykset ja kansallisen turvallisuuden kirjeet erikseen , ne voi ilmoittaa vain tuhannen kappaleen erissä .
Jos kummatkin tietopyynnöt esitetään yhteenlaskettuna , voi summan ilmoittaa vähän tarkemmin eli 250 kappaleen erissä .
Apple oli ensimmäisten joukossa käyttämässä hyväkseen uusia sääntöjä .
Se kertoi saaneensa viime vuoden ensimmäisellä puoliskolla 0–249 kansallisen turvallisuuden määräystä , jotka koskivat 0–249 tiliä .
Applen mielestä luku todistaa , ettei sen liiketoiminta nojaa asiakkaiden henkilötietojen haalimiseen suuressa mitassa .
Uudet vapaudet kertoa tietopyynnöistä ovat teknologiayhtiöiden mielestä hyvä ensiaskel , mutta esimerkiksi Microsoft oli taannoin vaatinut enemmän .
Yhtiö tavoitteli lupaa kertoa tietopyynnöistä niin tarkasti , että se voisi eritellä esimerkiksi niiden pyyntöjen määrän , jotka koskevat sähköpostiviestin tekstiä .
