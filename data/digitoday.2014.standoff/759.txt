Facebook-kammoiset Oculus Riftin odottajat saivat helpotuksen
Oculus VR:n myynti Facebookille on kavahduttanut monia virtuaalisilmikon faneja .
Perustaja Palmer Luckey kuitenkin liennytti pelkoja Maximum PC:n haastattelussa .
Oculus Rift -silmikkoa kehittävästä Oculus VR -startupista on tulossa Facebookin omaisuutta miljardikaupassa , ja monet pelkäävät orastavan teknologiavallankumouksen romuttuvan joksikin ihan muuksi Facebookin sosiaalisessa mainoskoneistossa .
Oculus VR:n perustaja Palmer Luckey kuitenkin rauhoitteli faneja Maximum PC:n haastattelussa .
Hän korosti , että kuluttajien ei tarvitse olla Facebookissa käyttääkseen Oculus Riftiä .
Lisäksi laitteessa ei ole lainkaan Facebook-brändäystä , ja koko Oculus-tiimi saa työskennellä täysin itsenäisinä .
Facebook ei myöskään edellytä muutoksia Oculusin avoimiin kehittäjätyökaluihin .
Uutispalvelu myös videoi muita osia haastattelusta .
Videoissa Luckey muun muassa sanoi , että Oculus Riftin kuluttajaversion virkistystaajuus on yli 90 hertsiä ja tarkkuus yli 1080p .
Perustaja ei kommentoinut laitteen hintaa tai julkaisuajankohtaa .
Oculus VR alkoi hiljattain myydä virtuaalisilmikon toisen sukupolven kehittäjäversiota 350 dollarin hintaan .
