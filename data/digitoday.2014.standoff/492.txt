Rovio : Angry Birds -sivu töhrittiin — mutta vain minuuteiksi
Hakkerit vaihtoivat keskiviikkoyönä Rovion Angry Birds -pelin verkkosivuille muokatun kuvan .
Rovion mukaan muokattu kuva ehti olla julki muutamia minuutteja .
Peliyhtiö Rovion Angry Birds -hittipelin verkkosivu hakkeroitiin viime yönä .
Asiasta kertoi Suomessa ensimmäisenä Helsingin Sanomat .
Murtautuja vaihtoi Angrybirds.com-verkkosivulle muokatun kuvan , jossa pelihahmojen lisäksi näkyi muun muassa teksti Spying Birds ja Yhdysvaltojen turvallisuusviraston NSA:n tunnus .
Murto liittyy tietovuotaja Edward Snowdenin paljastamiin tietoihin , joiden mukaan NSA pystyy vakoilemaan muun muassa Angry Birds -pelaajien puhelimien tietoja .
– Voimme vahvistaa , että viime yönä joku pääsi hyvin hetkellisesti vaihtamaan sinne tällaisen kuvan , kerrotaan Rovion viestinnästä .
Rovion mukaan kuva ehti olla näkyvillä vain muutaman minuutin .
Tämän jälkeen sivusto ajettiin alas turvallisuussyistä .
Helsingin Sanomien mukaan sivu oli poissa toiminnasta keskiviikkoyönä ainakin klo 1-2.30 .
Sivusto on nyt jälleen toiminnassa , ja Rovion mukaan sen tietoturva on jälleen kunnossa .
Rovio ei kommentoi , kuka mahdollisesti oli hakkeroinnin takana .
Hakkeriryhmä Syrian Electronic Army kertoi Angry Birds -sivun hakkeroinnista Twitter-viestissään ja nimitti hyökkääjää " ystäväksi " .
Syyrian hallitusta ja presidentti Bašar al-Assadia tukeva ryhmä on tullut tunnetuksi verkkoiskuistaan muun muassa Microsoftin sekä useiden kansainvälisten tiedotusvälineiden verkkosivuille .
Rovio kiisti eilen välittävänsä pelaajien tietoja valtioiden vakoojajärjestöille .
Yhtiön epäilee , että vakoilu on tehty mainosyhtiön kautta , joka vastaa pelin ohessa näkyvistä mobiilimainoksista .
Toimitusjohtaja Mikael Hedin mukaan yhtiö harkitsee jatkotoimia .
