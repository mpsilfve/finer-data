Suomen suurin verkkourakka : NSN rakentaa Elisan 4G-verkon
Elisa , joka ennätti ensimmäisenä aloittaa 800 megahertsin taajuusalueen verkkojen rakentamisen , on sopinut ostavansa kaikki lte-verkon laitteet ja ylläpidon Nokia Solutions and Networksiltä .
NSN:n tiedotteen mukaan sopimus on Suomen suurin yksittäinen verkkokauppa .
Viisivuotinen sopimus kattaa vuodet 2014 – 2018 .
Sopimuksen arvoa tiedotteessa ei mainita .
– Hyödyntämällä 800 megahertsin taajuuskaistaa voimme rakentaa kustannustehokkaasti erittäin nopean laajakaistaverkon maaseudulle ja kattaa paremmin myös kaupunkialueet , Elisan mobiiliverkkopalvelujen johtaja Sami Komulainen sanoo tiedotteessa .
Nokian verkkoyksiköllä ja Elisalla on pitkä yhteinen historia .
Se alkoi vuonna 1991 , jolloin Elisa käynnisti maailman ensimmäisen kaupallisen gsm-palvelun .
– NSN:n tulevaisuusvarmistettu ratkaisu mahdollistaa erilaisia radioteknologioita samoissa laitteissa niin , että operaattori voi hyötyä omien verkkojensa synergiasta ja kutistaa merkittävästi kokonaiskustannuksia verrattuna täyden lte-kerroksen rakentamiseen , NSN:n Petteri Terho sanoi tiedotteessa .
Analysys Mason -tutkimus- ja konsultointiyrityksen mukaan eri tekniikoiden sisällyttäminen yhteen radioverkkoon on 21 prosenttia taloudellisempaa , kuin kokonaan uuden 4G-radioverkon rakentaminen muiden verkkojen rinnalle .
