Sony varoittaa : Vaio-kannettavissa syttymisvaara
Sony pyytää uusien Vaio Fit 11A -kannettavien ostajia sulkemaan laitteen heti .
Laitteiden akut voivat ylikuumeta ja syttyä tuleen .
Osassa Sony Vaio Fit 11A -kannettavissa on käytetty akkuja , jotka voivat ylikuumentua ja aiheuttaa palovaurioita tietokoneelle , varoittaa Sony .
Sony neuvoo näiden laitteiden omistajia sammuttamaan tietokoneensa heti ja irroittamaan sähköpistokkeen .
Ongelma koskee erää Vaio Fit 11A -kannettavia , joiden tuotenimi ( product name ) on muotoa SVF11N1XXXX .
Product name -merkintä löytyy laitteen käännettävän näytön takaa .
Sony opastaa tarkistuksen verkossa julkaistussa kuvasarjassa .
Sonyn tiedotteesta päätellen ylikuumentuvia akkuja saattaa silti vielä löytyä muistakin malleista .
Yhtiön mukaan laitteet on toimittanut alihankkija , ja Sony on selvittämässä , missä muissa malleissa akkuja on käytetty .
Yhtiö aikoo korjata laitteet ilman lisämaksua tai hyvittää niiden hinnan palautettaessa .
Yhtiö aikoo ilmoittaa menettelystä tarkemmin kahden viikon kuluessa , sillä korjaus- ja hyvitysprojekti on vielä työn alla .
Laitteiden myynti alkoi tämän vuoden helmikuussa .
Sonyn mukaan Vaio Fit 11A -kannettavia on myyty koko maailmassa 25905 kappaletta , joista yli 7000 on myyty Euroopassa , kertoo The Wall Street Journal -talouslehti .
Kannettava on myynnissä myös Suomessa .
