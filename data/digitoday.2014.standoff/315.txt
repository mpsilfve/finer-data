Uudessa iPhone-päivityksessä salattu , mutta tärkeä korjaus ?
IPhone-puhelimille julkaistu iOS 7.1.1 -päivitys vähentää ilmeisesti laitteen akun kulutusta , vaikka Apple ei ole tällaisesta ominaisuudesta päivityksen tiedoissa kertonut .
Applen viimeaikaiset ohjelmistopäivitykset ovat tuntuneet lisäävän iPhone-puhelimen akun kulutusta reilusti .
Uusin iOS 7.1.1 -päivitys kääntää ilmeisesti kelloja taaksepäin , sillä päivitys tuntuu parantavan laitteen akun kestoa jopa iOS 6 -päivitystä paremmalle tasolle , arvioi ZDNet-verkkolehden toimittaja Adrian Kingsley-Hughes .
Kingsley-Hughes on pitänyt kirjaa iPhone 5 -puhelimensa akun kulutuksesta eri käyttöjärjestelmäversioiden aikana .
Vaikka menetelmä ei ole tieteellisen tarkka , se antaa jonkinlaista suuntaa päivitysten vaikutuksista akun kestoon .
Hänen mukaansa edellinen iOS 7.1 -päivitys romautti iPhonen akun keston .
Aiemman iOS 7.0 -käyttöjärjestelmän aikana iPhone 5 -puhelimen akussa oli kuuden tunnin tavallisen käytön jälkeen latausta jäljellä 74 prosenttia .
Sen sijaan iOS 7.1 -päivityksen jälkeen puhelimessa oli vain 48 prosenttia latausta kuusi tuntia täyden latauksen jälkeen .
Uusi iOS 7.1.1 -päivitys on taas tuonut akun kestoon " dramaattisen parannuksen " , kertoo Kingsley-Hughes .
Hänen mukaansa päivityksen jälkeen puhelimen lataus on kuuden tunnin käytön jälkeen 79 prosenttia , eli jopa parempi kuin iOS 7.0 -käyttöjärjestelmän aikana .
Apple ei päivityksen tiedoissa mainitse mitään parannuksista akun kestoon .
Applen mukaan iOS 7.1.1 tuo parannuksia iPhone 5s -puhelimen sormenjälkitunnistukseen ja korjaa näppäimistön vasteaikaan vaikuttaneen virheen sekä Bluetooth-näppäimistöihin liittyvän virheen .
