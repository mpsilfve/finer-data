Snowden : " Kaikki vakoilu ei ole pahasta "
Vakoilulla on paikkansa , NSA-vuotaja Edward Snowden katsoi kysy ja vastaa -sessiossa .
Mutta 120 miljoonan puhelimen massaseuranta onkin sitten toinen juttu .
– Kaikki vakoilu ei ole pahasta , sanoi Edward Snowden torstai-iltana pidetyssä verkon kysy ja vastaa -sessiossa .
Varsinainen ongelma on massaseuranta , missä valtiot kaappaavat miljardeittain viattomien kansalaisten viestintää päivittäin .
– Tätä ei tehdä , koska se on tarpeellista ... vaan , koska uudet teknologiat tekevät siitä helppoa ja halpaa , Snowden kirjoitti häntä tukevalla Free Snowden -sivustolla .
Yhdysvaltalainen ja nykyään Venäjällä asuva Edward Snowden on yrittänyt viheltää tiedusteluvirasto NSA:n suurvakoilua poikki viime kesäkuusta lukien , ja tänään hän sai runsaasti apua Yhdysvaltain kongressille raportoivan asiantuntijaraadin mielipiteistä .
Riippumaton Privacy & Civil Liberties Oversight Board ( PCLOB ) -aivoriihi sanoi torstaina raportissaan NSA:n vakoilleen ainakin 120 miljoonaa amerikkalaista puhelinta , mutta vetäneen vesiperän kansalaisten suojelussa .
– Emme tiedä yhtäkään tapausta , missä seurantaohjelma olisi suoraan vaikuttanut aiemmin tuntemattoman terroristijuonen paljastumiseen tai terroristihyökkäyksen estämiseen , raportissa todetaan .
PCLOB vaatii puhelinten niin sanotun metadatan keräämisen lopettamista lain vastaisena .
Sillä ei kuitenkaan ole muuta toimivaltaa kuin esittää suosituksia .
Siltikin Snowden uskoo , että kongressi ei voi sivuuttaa raporttia olankohautuksella .
Edward Snowden lohdutti myös niitä , jotka pelkäävät NSA:n pystyvän päihittämään kaiken salatun viestinnän .
– Kuten olen aiemmin sanonut , oikein implementoitu vahva salaus toimii .
Huolissaan pitää olla päätepisteistä .
Jos joku pystyy varastamaan salausavaimesi , ei mikään määrä kryptografiaa suojele sinua .
Mutta se ei tarkoita , että päästä päähän -kryptografia olisi menetetty tapaus .
Yhdistämällä vahva päätepisteen turvallisuus kuljetuksen turvallisuuteen ihmiset voivat luottaa huomattavasti enemmän päivittäiseen viestintäänsä , Snowden arvioi .
Kuten arvata saattoi , Free Snowden -sivusto lakkasi session aikana ajoittain toimimasta joko valtavan kiinnostuksen tai sitten tahallisen häirinnän vuoksi .
Kenties sen vuoksi sessio on venynyt jatkoajalle ja oli vielä käynnissä uutista julkaistaessa .
