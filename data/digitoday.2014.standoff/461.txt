Microsoftin löysäys XP:ssä " hämmensi asiakkaita "
Joissakin yrityksissä on luultu , että Microsoft jatkaa sittenkin Windows XP:n aukkojen korjaamista .
Väärä käsitys voi kostautua .
Yritysten it-palvelija Atea yllättää .
Sen mukaan jotkut asiakkaat ymmärsivät väärin Microsoftin ilmoituksen jatkaa antivirusohjelmansa päivittämistä Windows XP -käyttäjille .
– Uutinen on hämmentänyt monia asiakkaitamme , ja jotkut ovat tulkinneet , ettei XP:n tuki lopukaan vielä .
Tässä ei kuitenkaan ole tapahtunut muutosta , Atean asiantuntija Pete Nieminen sanoo tiedotteessa .
Microsoft lopettaa XP:lle jaettavat tietoturvapäivitykset – siis haavoittuvuuksien korjaamisen – 8. huhtikuuta .
Yhtiö ei ole antamassa periksi tästä takarajasta millään .
Jos toisin on todella luultu , sen voisi kuvitella lykänneen edelleen it-hankkeita käyttöjärjestelmän uusimiseksi .
Ja kun XP on ollut vielä hiljattain käytössä varsin monessa suomalaisessa yrityksessä , eikä siirtymä uuteen käyttöjärjestelmään tapahdu käden käänteessä , voi Microsoftin takaraja olla jo liikaa monelle organisaatiolle .
Samaan aikaan tietoturvapiireissä uskotaan vahvasti , että rikolliset eivät jätä käyttämättä huhtikuussa avautuvaa valtavaa ikkunaa hyökätäkseen tietokoneisiin ja sitä kautta yritysverkkoihin .
Tosin se , että XP " on käytössä " , ei välttämättä tarkoita , että se on firman hallitseva käyttöjärjestelmä .
