" 300 vuoden Nokia-kokemus " - Yotaphone 2:ssa ideoita Nokian ajoilta
Suurilta osin Oulussa kehitetyn Yotaphone 2 -puhelimen myynti alkoi tänään Elisan ja Saunalahden kaupoissa .
Kahden näytön puhelimessa on paljon osaamista ja ideoita Nokian ajoilta .
Elisa aloitti venäläisen Yotaphone 2 -puhelimen myynnin tänään kaupoissaan .
Puhelimen hinta on 699 euroa , eli samaa luokkaa kuin halvimmat iPhone-puhelimet .
Yotaphonen kahden näytön lisäksi sen tekee erityisen kiinnostavaksi se , että suuri osa venäläisen Yota Devices -yhtiön puhelimesta on kehitetty yhtiön tutkimusyksikössä Oulussa .
— Pääosa puhelimen laitteistosta on kehitetty Oulussa , ohjelmistoa taas Moskovassa , kertoo Digitodaylle Jukka Hekkala , joka on lähes kahden vuoden ajan työskennellyt R&D-johtajana yhtiön Oulun tutkimuskeskuksesta .
— Yhteistyö on sujunut hyvin , samalla tavalla kuin minkä muun tahansa yritysten kanssa .
Yota Devices -yhtiön Oulun yksikössä on 25 työntekijää , joista 20 on entisiä Nokian työntekijöitä .
Hekkalan sanoin joukolla on 300 vuoden Nokia-kokemus .
Puhelimessa on myös jo Nokian aikana tulleita ideoita , Hekkala kertoi Elisan ja Yota Devices -yhtiöiden järjestämässä tiedotustilaisuudessa .
— Lisäksi kehitystyössä käytettiin apuna useita muita Oulun seudun yrityksiä , joissa työskenteli entisiä nokialaisia , joten verkosto toimi hyvin , Hekkala kertoo .
Kahden näytön käyttäminen oli alunperin venäläisten idea .
Puhelimen päänäyttö on Samsungilta hankittu viisituumainen amoled-näyttö .
Takanäyttö on sähköisissä lukulaitteissa käytetty e-ink-näyttö , joka kuluttaa virtaa vain jos sen kuva päivittyy .
Niinpä näytöllä säilyy kuva , vaikka puhelimesta katkeaisi virta .
Hekkalan mukaan käytännön toteuttamisessa oli vaikeaa erityisesti antennien sijoittelu , koska takaosan näytön tekniikka vie siltä tilaa .
— Tämä oli teknisesti hyvin haastava puhelin , Hekkala sanoo .
Kaikki tarpeellinen on silti saatu mahtumaan alle yhdeksän millimetriä paksuihin kuoriin .
Laitteen tilaa säästäviä ratkaisuja on esimerkisi se , että sim-kortin paikka on irrottavan äänenvoimakkuusnappula alla .
Todellinen selfie-puhelin
Yotaphone 2 -puhelimen käyttöjärjestelmänä on Googlen Android 4.4 eli KitKat .
Hekkalan mukaan puhelimeen aiotaan myöhemmin päivittää Androidin uusin 5.0 eli Lollipop .
Kaikkia Android-sovelluksia voi käyttää takakannen e-ink-näytöllä .
Yota Devicesin oma ohjelmisto-osaaminen näkyy siinä , miten takanäyttöä voi käyttää hyväksi eri sovelluksissa .
Oulussa kehitetty sovellus on esimerkiksi selfie-toiminto , jolloin kuvaaja voi käyttää puhelimen kahdeksan megapikselin pääkameraa , ja samaan aikaan nähdä itsensä puhelimen mustaharmaalla takanäytöllä .
Valmis kuva on luonnollisesti värillinen .
Hekkalan mukaan yhtiö on kehittänyt välineet , joiden avulla myös ulkopuoliset sovelluskehittäjät voivat kehittää kahta näyttöä hyödyntäviä sovelluksia .
Uusimmalla e-ink-tekniikalla voi tehdä myös värillisiä näyttöjä .
— Siinä vaiheessa kun aloitimme puhelimen kehittämisen , käytössä oli vain mustavalkoisia e-ink-näyttöjä , Hekkala sanoo .
Värillinen e-ink-takanäyttö on kuitenkin vahvasti mukana YotaPhonen seuraavan mallin suunnitelmissa .
