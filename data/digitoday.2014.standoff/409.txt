Ohittuuko nettipelaajan " huippukunto " jo 24-vuotiaana ?
Kognitiiviset motoriset taidot , kuten silmä-käsi -koordinaatio saavuttavat huippunsa viimeistään 24-vuotiaana , Science Daily kertoo .
Viimeistään 24 vuoden jälkeen kognitiiviset motoriset taidot alkavat heikentyä , Simon Fraser Universityssä tehty tutkimus kertoo .
Tutkimuksessa tarkasteltiin erityisesti silmä-käsi -koordinaatiota ja nopeutta StarCraft 2 -strategiapelissä .
Peliä pelataan ammattimaisesti liigoissa , ja korkeimmalla tasolla rahalliset voitot ovat suuria .
Tutkijat analysoivat 3\_305 pelaajan pelihistoriat .
Pelaajat olivat iältään 16–44 vuotiaita .
– Kognitiivisten taitojen heikkeneminen näkyi jopa taitavimpien joukossa , jatko-opiskelija ja tutkimuksen johtaja Joe Thompson sanoi Science Dailylle .
Silmä-käsi -koordinaatio on keskeisessä osassa monissa nopeissa netissä pelattavissa tietokonepeleissä , joissa vastustajina on muita ihmisiä .
Tutkijoiden mukaan vanhemmilla pelaajilla on kuitenkin puolellaan muita etuja .
– Vanhemmat pelaajat , vaikka ovatkin hitaampia , näyttävät paikkaavan puutetta yksinkertaisemmilla strategioilla ja käyttöliittymän tehokkaammalla hyödyntämisellä , Thompson sanoi .
Yli 24-vuotiaat esimerkiksi käyttivät nuorempia enemmän pikakomentoja pelatessaan .
