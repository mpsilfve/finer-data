" Kuula kalloon " : Jenkkivakoojat puhuvat avoimesti Snowdenin tappamisesta
Yhdysvaltain vakoojat puhuvat nettisivuston mukaan avoimesti tietovuotaja Edward Snowdenin tappamisesta .
Maailmalla kiitosta saanut tietovuotaja on Yhdysvaltain tiedustelupiireissä petturi .
Tietovuotaja Edward Snowden on kokenut paljon tultuaan julkisuuteen Yhdysvaltain ja Iso-Britannian vakoiluohjelmien paljastajana , mutta toistaiseksi hänen henkensä ei ole ollut vaarassa .
Yhdysvaltalaisen BuzzFeed -sivuston mukaan maan vakoojat kuitenkin puhuvat avoimesti halustaan päästä eroon Snowdenista lopullisesti .
– Olisi mahtavaa laittaa kuula hänen kalloonsa , Yhdysvaltain puolustusministeriön Pentagonin virkamies sanoi sivustolle .
– Maailmassa jossa minua ei estettäisi tappamasta toista amerikkalaista , päästäisin hänet päiviltään henkilökohtaisesti , sanoo vuorostaan kansallisen turvallisuusviraston NSA:n analyytikko .
Yhdysvalloissa jotkut kongressin jäsenet ovat kutsuneet Snowdenia sankariksi , ja maan merkittävin sanomalehti The New York Times vaati äskettäin tietovuotajalle armoa .
Mutta katkerat kommentit osoittavat , että tiedustelupiireissä Snowdenia pidetään petturina .
– Hänen nimeään kirotaan täällä joka ikinen päivä , puolustusteollisuuden alihankkija sanoo BuzzFeedille .
Snowden itse työskenteli ennen paljastuksiaan alihankkija Booz Allen Hamiltonille .
Yksi puolustusvoimien tiedustelussa työskentelevä henkilö jopa kuvaili yksityiskohtaisesti , miten Snowden voitaisiin myrkyttää tämän palatessa ruokaostoksilta .
Yhdysvaltain presidentti Barack Obama puhui perjantaina vakoiluskandaalista .
Obama puolusti vakoilua , mutta lupasi tehdä muutoksia järjestelmän toimintaan .
