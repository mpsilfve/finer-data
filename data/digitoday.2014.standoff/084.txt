Twitter tuplasi liikevaihdon , osake syöksyi 11 prosenttia
Mikroblogipalvelu Twitterin liikevaihto ja tulos ylittivät analyytikkojen ennusteet , mutta sijoittajat eivät ottaneet sitä huomioon , vaan rankaisivat käyttäjälukujen ennakoitua hitaammasta kasvusta .
Twitterin osakekurssi syöksyi 11 prosenttia tulosjulkistuksen jälkeen .
Twitter onnistui mobiili-ilmoitusten myynnissä erinomaisesti ja kaksinkertaisti liikevaihtonsa tammi–maaliskuussa 250 miljoonaan dollariin .
Tulos oli 132 miljoonaa dollaria tappiolla , mutta kertaeristä puhdistettu tulos oli hieman nollan yläpuolella .
Vuotta aikaisemmin Twitterin puhdistettu tulos oli 10 miljoonaa dollaria tappiolla .
Neljänneksen tappio syntyi listautumisantiin liittyneistä osakekompensaatioista .
Boston Globen mukaan sijoittajat menivät shokkiin siitä , että Twitter keräsi alkuvuonna liikevaihtoa 1,44 dollaria jokaista tuhatta aikajanavierailua kohti , kun sen loka–joulukuun vastaava luku oli 1,49 dollaria .
Tämän katsotaan kertovan siitä , että mikroblogin rahantekokyky on hiipumassa .
Twitterin kuukausikäyttäjien lukumäärä nousi neljänneksen aikana viisi prosenttia 255 miljoonaan .
Kasvu oli analyytikkojen ennusteita hitaampaa .
