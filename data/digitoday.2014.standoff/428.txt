Microsoftin hololinssi ihastutti toimittajat
HoloLens on ihmeellinen , kirjoitti New York Timesin toimittaja .
HoloLens on luultavasti kiehtovin kokemani teknologia sitten Oculus Riftin , The Vergen toimittaja hehkutti .
Microsoftin eilisen Windows 10:n julkistuksen lopussa paljastettiin myös Microsoftin versio virtuaalilaseista .
Muutamat toimittajat pääsivät Microsoftin vierastalon kellarissa sijaitsevaan laboratorioon kokeilemaan HoloLensin demoa .
Sekä New York Times että The Verge korostivat sitä , kuinka tarkasti Microsoft oli laatinut demon koreografian ja kuinka toimittajat eivät saaneet kuvata tai nauhoittaa mitään .
Toimittajille näytettiin HoloLensin toimintaa kontrolloidussa ympäristössä , mutta juuri mitään ei kerrottu heidän kokemuksensa ulkopuolelta .
Prototyyppien esittely kuitenkin vaikutti toimittajiin ja vakuutti heidät teknologian mahdollisuuksista .
New York Timesin Farhad Manjoo sanoi HoloLensin muistuttavan laskettelulaseja .
Kun ne pani päähänsä , näkökenttään tuli digitaalisia ohjaimia , nappeja , viivoja ja kuvia ja Minecraft-pelin lampaita , jotka käyskentelivät kellarilaboratorion reaaliympäristössä .
– Hologrammien resoluutio ei ollut kovin korkea ja välillä ne olivat vähän tylsiä .
Ne olivat kuitenkin riittävän tarkkoja luodakseen illuusion todellisuudesta – se oli paljon enemmän mitä odotin .
– Yhdessä demossa oli Minecraft-näkymä oikeassa olohuoneessa .
Microsoftin edustaja pyysi minua valitsemaan virtuaalivasaran ja hakkaamaan sillä kahvipöytää .
Toisin sanoen minun piti käyttää virtuaalityökalua reaaliobjektiin .
Tein työtä käskettyä ja yllätyin .
Oikea kahvipöytä hajosi digitaalisiksi pirstaleiksi ja sitten se katosi .
HoloLens oli pyyhkinyt kahvipöydän näkymättömiin .
Minecraft-lepakot tulivat seinästä
The Vergen Dieter Bohn oli mukana samassa tilaisuudessa .
Hän kuvasi protolaitteistoa raskaaksi kaulaan ripustettavaksi mokkulaksi , jossa oli ainakin akku ja suoritin , ja laseiksi , joissa linssien lisäksi oli miniatyyriprojektorit , liiketunnistimet ja kaiuttimet .
Hänen mukaansa Minecraft-demo on neljästä esitetystä vakuuttavin .
Bohnin mukaan HoloLensin näkymä ei sulje sisäänsä läheskään yhtä paljon kuin muut virtuaalilasit , sillä holonäkymä on oikean , osittain näkyvän ympäristön päällä .
Virtuaaliympäristö reagoi liikkeeseen yhtä nopeasti kuin reaalimaailma .
– Se on melkein yhtä elävä kuin varsinainen pöytä , ei viiveitä .
Linna on siinä .
Se on yksinkertaisesti taikuutta .
– Demossa kaivetaan Minecraft-kuoppia ja räjäytetään Minecraft-zombeja Minecraft-TNT:llä .
– Pöytään räjäytetään reikä ja sen läpi näkyy lattia , jolla on lisää digitaalisia esineitä .
Seinään räjäytettävästä aukosta purkautuu pieniä lepakoita , ja reiästä näet , että tavallisen seinän takana on laavan ja kiven virtuaalinen helvettimaisema .
Syvemmälle reikään kurkistettaessa näkyy , että maisema jatkuu siellä syvälle avaruuteen .
Asentaja tuli Skypellä
Toisessa demossa osallistujan piti asentaa sähkökatkaisin .
Ohjeet tulivat sähköasentajalta Skypen kautta .
Asentaja näki HoloLensiä käyttävän koehenkilön näkymän ja pystyi ohjaamaan asennusta muun muassa piirtämällä kaavioita .
Kolmannessa demossa käyttäjä pääsi suunnittelemaan kolmiulotteisen esineen ja tulostamaan sen reaalimaailman esineeksi 3d-tulostimella .
Neljäs esittely oli tehty yhdessä Yhdysvaltain avaruushallinnon Nasan Jet Propulsion Laboratoryn kanssa .
Siinä huone muuttui Marsin kamaraksi , jossa henkilö pystyi liikkumaan .
Huoneessa oli myös pc , jonka näytöllä oli saman alueen kartta .
Pc:n näytöllä olevan kartan koskettaminen tuotti lipun vastaavaan kohtaan holomaisemaa .
Älypuhelin vs. pc
New York Times vertasi HoloLensiä ja Google Glassia .
Ne molemmat saavat käyttäjänsä näyttämään hassulta , mutta ne poikkeavat toisistaan .
Googlen virtuaalilasit pitävät keinonäkymän enimmäkseen pois näkökentästä ja ne sopivat siten julkiseen käyttöön .
HoloLens upottaa käyttäjän syvemmälle virtuaalitodellisuuteen .
Glass on älypuhelimen korvaaja tiedontuojana , mutta HoloLens näyttää olevan enemmän oman tietokoneen korvaaja .
Toisin sanoen se on tarkoitettu hyödylliseksi .
New York Timesin artikkeli löytyy täältä ja The Vergen artikkeli täältä .
