Uber sössi : Tietoja säilytettiin leväperäisesti
Moka ei ollut pahin mahdollinen , mutta paljonko lisää tällaista Uberin maine enää kestää ?
Ongelman huomasi Motherboard .
Kyytipalvelu Uberin Los Angelesin toimintojen löytötavaroiden tietokanta oli nähtävillä kenelle tahansa , Motherboard raportoi .
Se onnistui löytämään sieltä 155 autoihin unohdettua esinettä , mutta myös asiakkaiden ja kuljettajien nimiä ja puhelinnumeroita sekä sisäisiä tunnistenumeroita ja kyytitietoja .
Vaikka yksittäisten matkojen yksityiskohdat eivät olleet katseltavissa , moka osuu huonoon saumaan Uberille , jonka maine asiakkaiden tietosuojan kunnioittamisessa on jo pahasti ruvella .
Viime marraskuussa Uber-johtaja vihjasi , että he voivat kaivaa esiin tietoa toimittajista , jotka kirjoittavat yhtiöstä kielteisesti .
Pian sen jälkeen kävi ilmi , että Uberin New York Cityn johtaja oli rikkonut yhtiön omia käytäntöjä seuratakseen erään toimittajan matkaa tapaamiseen , tietoturvayhtiö Sophos muistuttaa .
Motherboard ei kertonut , kuinka pitkään Uberin kadonneiden tavaroiden tietokanta oli avoinna yleisölle .
Uber esti pääsyn sivulle pari tuntia uutisen jälkeen .
Yhtiö pyysi anteeksi ja lupasi ottaa selvää , miten näin oli päässyt käymään .
