Netflixin varjosta ponnistava Viaplay : Tässä 3 valttiamme
Viaplayn toimitusjohtaja Rikard Steiber puhuu bisneksestä , mutta paljastaa myös , mistä suomalaiset erityisesti pitävät .
Kun puhutaan internet-televisiosta , yleensä keskusteluun nousee Netflix .
Kahvipöytäkeskustelu on kuitenkin hieman harhaista , sillä markkinoilla on muitakin : muun muassa Viaplay , HBO , Filmnet , MTV Total ja Voddler sekä tietysti Ylen Areena .
Viaplay on " se toinen " täkäläisellä mittakaavalla iso internet-television kuukausitilauksia myyvä yhtiö .
Tai jos kansallisia yleisradioyhtiöitä ei lasketa mukaan , niin Viaplay on omien sanojensa " top 2 " -tilausvideofirmoja maissa , joissa se toimii .
Nämä maat ovat Suomi , Ruotsi , Tanska ja Norja .
Ykköspaikkaa pitävä yhtiö on Netflix , myöntää Viaplayn toimitusjohtaja , ruotsalainen Rikard Steiber .
Menestyksen vertailu on vaikeaa , sillä yhtiöt eivät kerro käyttäjämääriään .
Viaplay kertoo kyllä mielellään kasvuluvuistaan : lastenohjelmien katselu yli viisinkertaistui ja käyttäjäkohtainen katselukin lisääntyi 40 prosenttia vuonna 2014 edellisvuoteen verrattuna .
– En ole koskaan täysin tyytyväinen .
Haluan meidän olevan rakastetuin ja suurin palvelu , Steiber sanoo .
Rikard Steiber .
Jos Netflixin varjossa oleminen on hankalaa , Steiber ei ainakaan tuo sitä esille .
Hän vastaa diplomaattisesti kysymykseen siitä , saako Netflix epäreilua kilpailuetua niin sanotusta " jenkkiflixistä " eli täkäläistä elokuvakirjastoa laajemman jenkkitarjonnan salakatselusta .
– Tämä liittyy elokuvateollisuuden bisnesmalliin , jossa oikeudet myydään yhteen maahan tai yhdelle alueelle kerrallaan .
Kilpailemme parhaalla mahdollisella sisällöllä , mutta se ei ole positiivista , jos kilpailija ostaa sisältöjä kerrallaan vain yhteen maahan .
Sen enempää en kommentoi kilpailijan asioita , Steiber sanoo .
Steiberin mukaan palvelut profiloituvat eri tavoin .
Siinä , missä Netflix on hyvin tv-sarjavetoinen Viaplaylle elokuvat ovat tärkeämpiä .
Silti Viaplay saa suhteessa vähemmän näkyvyyttä kuin amerikkalainen kilpailijansa .
– Me olemme verrattain uusi peluri Suomen markkinoilla .
Monessa maassa asemamme on näkyvämpi , Ruotsissa meillä on oma TV-kanavakin .
Suomalaisetkin heräävät kyllä , Steiber sanoo .
Uusi on 12 kuukautta vanha
Steiber listaa mielellään uusia ominaisuuksia : uusi html5-pohjainen toisto-ohjelma Linux-laitteille , Imdb-tietokantaan perustuvat arviot ja uusitut suosittelumekanismit .
Mutta mikä erottaa Viaplayn kilpailijoistaan ?
Paperilla tarjonta on melko samankaltaista : Elokuvat , sarjat , urheilu ja lastenohjelmat .
– Lataaminen , uudet elokuvat ja urheilu , listaa Steiber .
Ensimmäinen tarkoittaa mahdollisuutta ladata kaikki sarjat tai elokuvat koneelle , mikä mahdollistaa niiden katsomisen ilman internet-yhteyttä .
Urheilu taas tarkoittaa Suomen tapauksessa lähinnä NHL- ja KHL-jääkiekkoa .
" Uudet " elokuvat tarkoittavat näytöstä 12 kuukautta ensi-illan jälkeen eli samaan aikaan kuin dvd-julkaisu .
Steiber odottaa innolla etenkin elokuvateattereihin Suomessa juuri tulevaa Fifty Shades of Grayta .
Elokuva saapuu Viaplayhin vuoden lopulla , ja Steiberia kiinnostaa toimittajan mielipide elokuvasta .
No , toimittajalla ei ole mielipidettä elokuvasta .
Suomi , lapset ja muut lapsenmieliset
Pohjoismaisissa katselutottumuksissa on eroja .
Suomalaisia kiinnostavat Viaplayssa erityisesti elokuvat ja jääkiekko .
Myös urheiludokumentit ja lastenohjelmat ovat täällä suositumpia kuin muissa pohjoisissa naapurimaissa .
Ruotsissa painopiste on taas sarjoissa .
Steiber selittää jälkimmäistä vahvoilla paikallisilla televisiosarjoilla .
Vähemmän yllättäen Tanskassa jääkiekko ei juuri kiinnosta .
Lapset nousevat Steiberin puheessa esille toistuvasti .
Hänellä on sanojensa mukaan kotona " kaksi kovaa ohjelmakriitikkoa " , joista on iloa palvelun kehittämisessäkin .
– Lapset ovat erityisiä .
Heitä varten tulee olla oma käyttöliittymänsä , jota voi hallita vaikkapa hahmoa klikkaamalla .
Siinä missä aikuinen tykkää katsoa eri elokuvia , lapset katsovat mielellään saman elokuvan vaikka seitsemän kertaa peräjälkeen , Steiber sanoo .
Lapsille sisältöä näytettäessä tulee tärkeäksi mahdollisuus katsoa ohjelma usealla laitteella samanaikaisesti .
Tai näin asia Viaplayn mallin mukaan menee , jos vanhemmat katsovat elokuvaa ja lapsille tarjotaan jotain omaa .
Artikkelista poistettu Steiberin mitä ilmeisimmin virheellinen maininta siitä , että palvelussa voi katsella neljää striimiä samanaikaisesti .
Viaplayn tukisivujen mukaan oikea määrä on kaksi .
Palvelu mahdollistaa neljän laitteen rekisteröinnin palveluun samanaikaisesti , ja niiden poistamiseksi on otettava yhteys asiakaspalveluun .
