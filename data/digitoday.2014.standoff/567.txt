Kokin tervehdys verkossa : Haittaohjelmia
Jamie Oliverin verkkosivut valjastettiin haittaohjelmien jakamiseen .
Julkkiskokki Jamie Oliver tarjoilee hyviä reseptejä ruokapöytään , mutta tällä kertaa valitettavasti myös haitakkeita tietokoneille .
Oliverin sivustoille oli piiloutunut haittaohjelma , joka latasi pahaa-aavistamattoman käyttäjän koneelle Dorkbot-nimisen troijalaisen .
Hyökkäys kohdistui kolmeen vähän turhan usein tietoturvaotsikoissa viihtyvän sovelluksen haavoittuvuuksiin .
Ellet jo arvannutkin , niin kerrottakoon näiden kolmen olleen Oraclen Java , Adoben Flash sekä Microsoftin Silverlight .
Näistä Flashin ja Silverlightin haavoittuvuuksiin on olemassa jo paikkaukset , joten kannattaa tarkistaa , että käytössä ovat uusimmat versiot .
Java sen sijaan on jälleen oman onnensa nojassa , kunnes Oracle julkaisee päivityksen .
Haittaohjelmaa syötti Oliverin sivustolla ollut javascript-pätkä .
Toistaiseksi on epäselvää , onko haitake kolmannen osapuolen käsialaa , vai onko Oliverin verkkosivuston ylläpitotunnus joutunut vääriin käsiin .
Hyvä uutinen on kuitenkin se , että tällä hetkellä Jamie Oliverin sivut tarjoilevat sitä , mitä niiltä voi odottaakin : herkullisia reseptejä .
Haittaohjelmat ovat jo joutuneet biojäteämpärin kautta kaatopaikalle .
Asiasta kertoi muun muassa Neowin .
