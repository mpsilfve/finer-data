Ambanin miljardööriveljekset vastakkain Intian taajuustaistossa
Intia käynnistää maaliskuun alussa taajuushuutokaupan , jossa taajuuksien nykyiset omistajat joutuvat kilpailemaan uusien tulokkaiden kanssa .
Valtio odottaa saavansa huutokaupassa noin 11,3 miljardia euroa ja iso siivu siitä tulee Ambanin veljeksiltä .
Huutokauppaan on hyväksytty mukaan kahdeksan osanottajaa , jotka ovat maksaneet yhteensä 2,88 miljardia euroa osallistumismaksuna .
Summan katsotaan ennakoivan kovaa kilpailua , sillä osallistumismaksun suuruus on suorassa suhteessa siihen , kuinka suuresta taajuuskaistasta operaattori pääsee huutamaan .
Suurimman etumaksun , 634 miljoonaa euroa , on pannut pöytään uusi tulokas , Mukesh Ambanin Reliance Jio Infocomm .
Se lähtee kilpailemaan taajuuksista muun muassa Anil Ambanin Reliance Communicationsin kanssa .
Ambanin veljekset riitautuivat vuonna 2004 ja jakoivat bisnesimperiuminsa vuonna 2006 , jolloin Mukesh jätti telealan Anilille .
Myöhemmin veljekset luopuivat kilpailukieltosopimuksesta ja Mukesh palasi telealalle .
Vuonna 2013 Mukeshin teleoperaattori vuokrasi Anilin yhtiöltä matkapuhelinmastoja ja valokuituverkkoa 4G-palvelun perustaksi .
Vuokrasopimus helpotti Reliance Communicationsin raskasta velkataakkaa .
Ambanin veljesten yritysten lisäksi taajuuksista kilpailevat Bharti Airtel , Vodafone , Idea Cellular , Tata Teleservices , Telenorin Uninor ja Aircel .
Huutokaupasta uutisoi Total Telecom .
Huutokaupassa myydään kaistoja taajuuksille 800 , 900 ja 1800 megahertsiä ja 2,1 gigahertsiä .
Suurin osa kaupattavista taajuuksista vapautuu tänä ja ensi vuonna päättyvistä sopimuksista .
