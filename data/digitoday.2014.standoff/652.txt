Minäkö pornotähtenä ?
Säikäyttävä Facebook-huijaus kerää uhreja Suomessakin
Pornovideolla houkutteleva ansa on lauennut lukuisia kertoja ympäri maailman , koska moni ei vieläkään mieti , mitä painaa .
Viestintäviraston Kyberturvallisuuskeskus antaa kaikille internetin käyttäjille aina ajankohtaisen ja kullanarvoisen ohjeen : Älä klikkaa tuntemattomia verkkolinkkejä .
Syynä on uusi Facebook-huijaus , joka sinänsä on hyvin samanlainen kuin lukuisat aiemmat .
Tammikuun lopulla käynnistynyt huijauskampanja väittää vastaanottajan esiintyvän pornovideolla .
Video kuitenkin johdattaa haitalliselle verkkosivulle , joka syöttää käyttäjälle " Flash-ohjelman päivitystä " .
Päivitys on oikeasti haittaohjelma , joka levittää huijausta eteenpäin ja asentaa uhrin koneelle keylogger-vakoojaohjelman .
Se osaa lukea näppäinpainalluksia vaikkapa salasanojen varastamiseksi .
Huijaukseen on langennut ainakin 110\_000 ihmistä ympäri maailman .
Suomessakin on tartuntoja , Kyberturvallisuuskeskus tietää .
– Haittaohjelmatartunta perustuu siihen , että käyttäjä uskoo verkkorikollisten Facebook-palveluun syöttämät valheet siitä , että on olemassa aikuisviihdevideo , jolla hän tai hänen kaverinsa esiintyy , ja että videon katsominen edellyttää ohjelman asentamista .
Useimmat ajantasalle päivitetyt haittaohjelmien torjuntaohjelmat tunnistavat tarjotun ohjelman haitalliseksi ja ainakin varoittavat käyttäjää , mutta se on vasta puolustuksen toinen linja , keskus korostaa .
Huijaus on näkynyt Suomessa ilmeisesti esimerkiksi kansanedustaja Mauri Pekkarisen ( kesk ) Facebook-sivulla .
Muun muassa Ilta-Sanomat kertoi hänen Facebook-seinälleen ilmestyneen useampia linkkejä haitalliseen videoon .
Helsingin Sanomien mukaan linkkejä on löytynyt myös puolustusministeri Carl Haglundin ( r ) ja ulkoministeri Erkki Tuomiojan ( sd ) Facebook-sivuilla .
Tämä ei siis tarkoita , että Pekkarinen tai ministerit olisivat langenneet huijaukseen , vaan joku heidän Facebook-ystävistään on saattanut klikata linkkiä .
Kun yksi käyttäjä saastuu , videoklippi jaetaan eteenpäin merkitsemällä eli tagaamalla siihen jopa 20 uhrin Facebook-ystävää .
Huijauksesta kertoi alun perin tietoturvatutkija Mohammad Faghani .
On mahdollista , että Facebook on saamassa tämän nimenomaisen huijauksen pian taltutettua .
Mutta on selvää , että uusia tulee niin kauan kuin ihmiset jatkavat niiden uskomista .
