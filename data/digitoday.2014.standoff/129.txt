Apple rakastaa aurinkoa — 850 miljoonan dollarin edestä
Apple jatkaa satsauksia aurinkoenergiaan .
Se ostaa runsaasti aurinkosähköä Kaliforniasta muun muassa tulevan rengastalonsa tarpeisiin .
Apple ostaa 850 miljoonalla dollarilla eli noin 750 miljoonalla eurolla aurinkosähköä laitoksesta , jota ei ole vielä olemassa .
Sen rakentaa First Solar Kaliforniaan , ja valmista pitäisi tulla ensi vuoden loppuun mennessä .
Apple sanoi uutistoimisto Reutersin mukaan odottavansa huomattavia säästöjä sähkölaskuunsa .
Auringolla on määrä sähköistää Applen tuleva rengasmainen pääkonttori Cupertinossa sekä yhtiön muut toimipaikat ja 52 liikettä muualla Kaliforniassa .
Uusi laitos antaa virtaa myös Applen Newarkissa sijaitsevalle datakeskukselle , joka toimii jo aurinkovoimalla .
– Me tiedämme Applessa , että ilmastonmuutos on totta .
Puheiden aika on mennyttä .
Toiminnan aika on nyt , Applen pääjohtaja Tim Cook sanoi Reutersin mukaan .
Rakennettava aurinkovoimala kattaa 12 neliökilometriä ja Apple ottaa sen tuottamasta sähköstä 130 megawattia .
Hanke vaati Applen mukanaoloa voidakseen toteutua .
Apple on entuudestaan käyttänyt aurinkosähköä datakeskuksissaan , ja Cook on myös ilmaissut huolensa ilmastonmuutoksesta .
Kerran hän jopa suutahti , kun konservatiivinen ajatushautomo kyseenalaisti Applen satsaukset vihreään liiketoimintaan .
