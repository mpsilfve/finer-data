Zuckerbergia uhattiin kuolemantuomiolla : " En anna sen tapahtua Facebookissa "
Mark Zuckerberg kertoo puolustavansa sananvapautta Facebookissa ääriliikkeitä vastaan .
Facebookin perustajan päivitys kerää myös arvostelua .
Pariisin terrori-iskun jälkeen Facebookin perustaja Mark Zuckerberg on paljastanut , että ääri-islamistit ovat uhanneet myös hänen henkeään .
Facebook -päivityksessään Zuckerberg kertoo , että eräs pakistanilainen ääriliikkeen edustaja vaati muutama vuosi sitten hänelle kuolemantuomiota , koska Facebook ei suostunut poistamaan häntä loukannutta profeetta Muhammedia koskevaa sisältöä .
Zuckerbergin mukaan Facebook ei poistanut sisältöä , sillä erilaiset mielipiteet – vaikka joskus loukkaavatkin – voivat tehdä maailmasta paremman ja mielenkiintoisemman .
Hänen mukaansa Facebook kunnioittaa eri maiden lakeja , mutta ei anna yksittäisen maan tai ihmisryhmän sanella , mitä ihmiset ympäri maailman jakavat .
Charlie Hebdo -lehteen tehty hyökkäys edustaa Zuckerbergin mukaan ääriliikkeen yritystä hiljentää muualla maailmassa olevien ihmisten mielipiteitä .
– En anna sen tapahtua Facebookissa , hän kirjoittaa .
– Olen sitoutunut rakentamaan palvelua , jossa voit puhua vapaasti ilman väkivallan pelkoa .
Kirjoitus on saanut yli 200\_000 tykkäystä , mutta myös kriittisiä kommentteja .
Zuckerbergiä arvostellaan muun muassa siitä , ettei hän ole arvostellut esimerkiksi Syyriassa , Irakissa ja Afganistanissa käytyjä taisteluja ja tuhansia kuolleita .
Zuckerbergiä muistutetaan myös siitä , ettei sivusto ole ollut varsinainen sananvapauden esikuva , sillä palvelu on itse sensuroinut sillä jaettuja sisältöjä .
Facebook on kerran sulkenut myös Ilta-Sanomat ulos palvelusta kuvataideopiskelijoiden mielenosoituksesta kertovan jutun takia .
Suomessa Facebook on sensuroinut muun muassa kuvan Jörn Donnerista .
