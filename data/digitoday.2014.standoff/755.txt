Amazonilta ihan uusi tekniikka puhelimiin
Amazonin kauan odotettu älypuhelin tulee myyntiin syksyllä , väittää Wall Street Journal .
Puhelimen erikoisuutena on ilman laseja esitettävä 3d-kuva .
Verkkokauppa Amazon.com on myynyt omalla brändillään muun muassa e-kirjanlukijoita , tabletteja ja viimeisimpänä myös tv-boksia .
Nyt voi vihdoin olla älypuhelimen vuoro .
Wall Street Journal kuuli asiasta tietäviltä lähteiltä , että Amazon on julkistamassa älypuhelimensa kesäkuun loppuun mennessä ja aloittamassa toimitukset syyskuun loppuun mennessä .
Puhelimen versioita on tiettävästi jo esitelty kehittäjille San Franciscossa ja Seattlessa .
Lähteiden mukaan Amazon aikoo erottautua muun muassa Samsungin ja Applen puhelimista näytöllä , joka antaa kolmiulotteisen vaikutelman ilman erikoislaseja .
Tämä onnistuu kuulemma käyttäjän silmiä tarkkailevilla neljällä kameralla tai anturilla , jotta joistakin kuvista saataisiin hologrammin tapaisia ilmestyksiä .
Moni asia on epäselvä , kuten puhelimen käyttöjärjestelmä , joka tosin saattaa Amazonin aiemmista laitteista päätellen hyödyntää Androidia jollakin tavalla .
Kun puhelimesta viime syksynä huhuttiin , oli villinä odotuksena , että se olisi ilmainen Amazonin kääriessä rahat myöhemmin puhelimeen kytkettävien palvelujen kautta .
Mutta pääjohtaja Jeff Bezos torjui huhun jyrkästi .
Hän vakuutti , että jos puhelin joskus julkaistaan , se ei ole ilmainen .
WSJ ei pystynyt antamaan arviota puhelimen designistä tai hinnoittelusta .
