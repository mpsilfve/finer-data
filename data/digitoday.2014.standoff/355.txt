Samsung : Emme ole ostamassa Blackberryä
Samsung torppaa tiedot , että se havittelisi takavuosien puhelinsuosikkia valmistanutta Blackberryä .
Korealainen Samsung ja kanadalainen Blackberry kiistävät huhut , joiden mukaan Samsung olisi ostamassa Blackberryn .
Uutistoimisto Reuters uutisoi eilen , että Samsung voisi maksaa kanadalaisyhtiöstä jopa 7,5 miljardia dollaria eli noin 6,5 miljardia euroa .
Väitetyssä hinnassa on 37 prosentin preemio eli ylihinta verrattuna Blackberryn osakkeen tiistaiseen päätöskurssiin .
Nokia myi matkapuhelinyksikkönsä Microsoftille 7,2 miljardin dollarin ( 5,44 miljardin euron ) hintaan .
Samsungin ilmoituksen mukaan tieto on perätön .
Blackberry puolestaan ilmoitti , että se on " tietoinen tietyistä lehdistössä julkaistuista raporteista , jotka liittyvät Samsungin mahdolliseen tarjoukseen ostaa Blackberry " .
Blackberryn lausunnon mukaan se ei ole osallistunut neuvotteluihin Samsungin kanssa .
Yhtiö ei kuitenkaan suoraan kieltänyt , etteikö Samsung olisi tehnyt siitä tarjousta .
Uutistoimisto Bloombergin Blackberryä lähellä olevien lähteiden mukaan yhtiö saa ostotarjouksia usein , mutta hinnan pitäisi olla korkeampi .
Blackberryn osake nousi eilen New Yorkissa 30 prosenttia eli eniten vuosikymmeneen .
Kun tieto kaupan perättömyydestä tuli markkinoille , osake kääntyi pörssin jälkikaupassa laskuun .
Applen ja Samsungin älypuhelinten menekki on rokottanut raskaasti aikoinaan Pohjois-Amerikassa suosittujen Blackberryn puhelinten myyntiä .
Vuoden 2013 lopulla Blackberryn ruoriin astunut toimitusjohtaja John Chen on tuonut markkinoille uusia malleja , karsinut tuotannon kustannuksia ja vähentänyt työvoimaa .
