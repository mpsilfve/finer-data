" Kilpailua rajoittavaa sijoittelua " — joukkokanne Googlea vastaan
Kuluttajaoikeuksiin erikoistunut amerikkalainen lakifirma ilmoittaa nostaneensa joukkokanteen Googlea vastaan internet- ja mobiilimarkkinoiden hakubisneksen laittomasta monopolisoinnista .
Hagens Berman -lakitoimiston mukaan Google on laajentunut internethakumarkkinoilla pakottamalla hakusovelluksensa Android-käyttöjärjestelmän puhelimiin mobiilisovelluksen jakelusopimuksilla .
Android-käyttöjärjestelmän koodi on avointa ja ilmaista , mutta Google asettaa monenlaisia ehtoja palvelujensa käytölle Android-laitteissa .
Niiden suosio perustuu pitkälti juuri saumattomaan palvelujen integrointiin .
Kanteen mukaan Googlen esiasentamat sovellukset , kuten haku , Google Play -sovelluskauppa ja Youtube-videopalvelu , ovat tukahduttaneet markkinoita ja pitäneet kilpailevien laitevalmistajien kuten Samsungin ja HTC:n hinnat keinotekoisen korkeina .
– On selvää , ettei Google ole saavuttanut monopolia , koska sen hakukone on paras , vaan käyttämällä strategista , kilpailua rajoittavaa sijoittelua .
Siihen , että tämä on markkinoiden manipulointia ei tarvita taloudellista rikostutkintaa , Steve Berman sanoi uutistoimisto Reutersin mukaan .
