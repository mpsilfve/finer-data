Zuckerberg visioi lennokkitaivaan — toiset näkevät kaikkivoivan isoveljen
Facebookin perustajan mielestä netti tuodaan kaikille lennokkien , satelliittien ja laserien avulla .
Facebookin ykkösmies Mark Zuckerberg paljasti vähän lisää Facebookin johtamasta ja monen yhteistyökumppanin Internet.org-hankkeesta nettiyhteyksien tarjoamiseksi miljardeille ihmisille ympäri maailman .
Hän tuli vahvistaneeksi huhut miehittämättömien lennokkien käyttämisestä osana hanketta .
– Tänään kerromme joitakin yksityiskohtia siitä työstä , mitä Facebookin Connectivity Lab tekee rakentaakseen lennokkeja , satelliitteja ja lasereita internetin toimittamiseksi kaikille , Zuckerberg kirjoitti blogissa torstaina .
Nyt julkistettu Connectivity Lab keskittyy uuden teknologian keksimiseen .
Lähtökohtana on löytää sopivat ratkaisut erikokoisille yhteisöille .
Esimerkiksi esikaupunkialueilla voitaisiin käyttää aurinkovoimalla toimivia ja korkealla lentäviä lennokkeja , jotka pysyvät ilmassa jopa kuukausia .
Sen sijaan alueilla , joissa väestötiheys on pieni , ratkaisuksi voisivat sopia satelliitit .
Kaikissa ratkaisuissa on tarkoitus käyttää free-space optical communication -teknologiaa , eli nettiyhteys välitettäisiin infrapunalaserien avulla .
Facebook = Yhdysvallat ?
Facebookin innostuksesta lennokkeihin saatiin vihiä maaliskuun alussa , kun yhtiön väitettiin olevan ostamassa lennokkeja kehittävän Titan Aerospacen .
Tätä kauppaa ei ole vahvistettu , mutta Zuckerberg kyllä mainitsi , että Internet.orgiin on liittynyt toisen lennokkifirman Ascentan avainhenkilöitä .
Lehtilähteiden mukaan Facebook olisi ostamassa tämän(kin) firman .
Blogikirjoituksen kommenttien perusteella Zuckerbergin visio voi monessa kolkassa maailmaa vaikuttaa enemmänkin Yhdysvaltain visiolta .
Tai pikemminkin juonelta vakoilla ja aiheuttaa pahaa lennokkien avulla .
On tosin epäselvää , kuinka havaittavia Zuckerbergin suunnittelemat korkealla lentävät koneet ovat maasta käsin .
Jotkut ovat ehdottaneet lennokkien tilalle suuria ilmalaivoja , joilla nettiyhteyttä voitaisiin jakaa ( kenties ? ) vähemmän pelottelevasti .
Kommenteissa on myös tuotu esille , että sinisilmäinen Zuckerberg ei voi mahtihankkeellaan mitään sille , jos jokin valtio kuten Turkki vain yksinkertaisesti päättää kieltää kansalta pääsyn oleellisiin verkkopalveluihin .
