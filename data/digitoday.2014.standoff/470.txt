Mikä mättää , Microsoft ?
Syyrialaiset kyykyttivät nyt Office-blogia
Syyrialaiset eivät jätä Microsoftia rauhaan : Nyt murtui Office-blogi , eivätkä murrot välttämättä jää siihen .
Eikö suuri ohjelmistoyhtiö Microsoft saa rivejään järjestykseen ?
Syyrialaisilla tietomurtajilla näyttää olevan aivan liian helppo reitti yhtiön blogeihin ja muille käyttäjätileille kerta toisensa jälkeen .
Vasta päästiin ihmettelemästä , miten Syrian Electronic Army ( SEA ) valtasi Microsoftin omistaman Skypen blogeja ja vähän sen jälkeen Microsoftin virallisen blogin sekä erinäisiä Twitter-tilejä .
Microsoft myönsi myös joidenkin työntekijöiden sähköpostitilien auenneen SEA:lle .
Nyt Syyrian hallitusta puolustava SEA tunkeutui Microsoftin Office-blogiin ja ilmoitti siellä isoilla kirjaimilla vierailustaan , muun muassa Neowin kertoo .
Kaiken lisäksi SEA antoi ymmärtää Twitter-viestissään , että se on onnistunut murtautumaan Microsoftin eri työntekijöiden tietoihin , mikä voi mahdollistaa edelleen jatkuvat hyökkäykset yhtiön verkko-omaisuutta vastaan .
Onkin alettu ihmetellä , eikö Microsoft ole vieläkään nollannut kaikkien tiliensä salasanoja hyökkäyskierteen katkaisemiseksi .
Tosin ei SEA:kaan ole voittamaton .
Senkin verkkosivuille onnistuttiin äskettäin tunkeutumaan .
