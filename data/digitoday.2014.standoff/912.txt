Humalaisen hölmöily paljasti aukon Valkoisen talon turvallisuudessa
Maanantaisesta lennokkiepisodista tihkuu uutta tietoa .
The New York Timesin mukaan tapaus oli viaton , mutta osoitti silti puutteita presidentin ja tämän perheen suojelussa .
Kauko-ohjattu minikopteri putosi Valkoisen talon pihalle Washington DC:ssä maanantaina .
Syyllinen on nyt ilmoittautunut viranomaisille omatoimisesti , The New York Times kirjoittaa .
Lennokkia ohjasi asunnostaan käsin humalassa ollut mies , joka on valtion palveluksessa .
Hän ei ohjannut ystävänsä omistamaa kopteria tahallaan Valkoisen talon alueelle , vaan menetti sen hallinnan kenties tuulen vuoksi .
Tosin lennokin käyttäminen on kielletty koko kaupungin alueella .
Kun mies sai yöunien jälkeen tietää tekosistaan , hän otti yhteyttä työnantajaansa ja ilmoittautui presidentin turvallisuudesta vastaavalle Salaiselle palvelulle tutkintaa varten .
Miestä ei ole vielä syytetty rikoksesta , mutta se on mahdollista , jotta hänestä saataisiin varoittava esimerkki muille .
Välitön kysymys on , miten lennokki edes pääsi huomaamatta Valkoisen talon alueelle .
Vastaus on , että yksi Valkoisen talon viranomainen huomasi lennokin , mutta ei pystynyt pysäyttämään sitä .
Valkoisen talon tutka puolestaan ei nähnyt härveliä , koska se oli liian pieni lentokoneita ja ohjuksia etsivälle järjestelmälle .
Ongelma on kyllä Salaisen palvelun tiedossa , sillä menetelmiä pienten lennokkien pysäyttämiseksi on yritetty kehittää .
