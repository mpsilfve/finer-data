Amazon avasi puettavan teknologian kaupan
Maailman suurin verkkokauppa on avannut uuden erikoismyymälän sivustollaan .
Puettavaan teknologiaan keskittyvä kauppasivusto todistaa rannekepitoisen laitesektorin laajenemisesta teknologiaharrastajia laajemman yleisön keskuuteen .
Amazonin puettavien teknolaitteiden erikoiskaupassa suurin tuoteryhmä muodostuu ranteessa pidettävistä älykelloista ja liikunta- ja terveysrannekkeista .
Mukana on kuitenkin useita mukana pidettäviä miniatyyrilaitteita kuten kameroita , videokameroita ja seurantalaitteita .
Sivustolla on myös oppimiskeskus ja ostajan opas .
Kaiken kaikkiaan sivuston tarjonta on vielä alkutekijöissään .
Amazonin muiden verkkokauppojen tapaan tulevaisuus riippuu paljon asiakkaiden aktiivisuudesta ja heidän kirjoittamistaan tuotearvioista .
Asiasta kirjoittanut Washington Post arveli , että puettavan teknologian kauppaan voi myöhemmin tulla myös Narrativen päällä pidettäviä miniatyyrikameroita tai Bionymin kehittämiä laitteita , jotka tunnistavat henkilön tämän sydänkäyrän perusteella .
Lehti , jonka omistaa kokonaan Amazonin perustaja ja pääjohtaja Jeff Bezos , kertoi myös , että Amazonin osake oli perjantaina yhdeksän prosentin alamäessä osavuosikatsauksen jälkeen .
Amazonin liikevaihto kasvoi tammi–maaliskuussa 23 prosenttia 19,7 miljardiin dollariin , mutta sen liikevoitto laski 19 prosenttia 146 miljoonaan dollariin .
