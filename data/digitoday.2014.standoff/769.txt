Applen televisio ei suostu kuolemaan : " Ruutuja testataan "
Applen " iTV " -televisio elää vuodesta toiseen ainakin huhuissa .
Korea Heraldin mukaan laitteen ruutuja testataan , mutta julkaisu ei ole varmaa .
Applen odotetuimpiin ja samalla hämyisimpiin tuotteisiin lukeutuva älytelevisio vilahtelee taas vaihteeksi lehtihuhuissa .
Niin kutsutun iTV:n haasteena on Korea Heraldin mukaan ruudussa käytettävä teknologia , jonka Apple haluaa vaihtaa lcd:stä oled-tekniikkaan .
Mahdollinen televisio on siksi viivästymässä edelleen aina ensi vuoteen asti , nimetön lähde kertoi lehdelle .
Samaan aikaan IBK Securitiesin analyytikko Lee Seung-woo väittää Applen teettävän 65-tuumaisia oled-ruutuja näytekappaleiksi iTV:tä varten .
Kyseessä on tiettävästi korealainen näyttövalmistaja , jota ei nimetty .
Muiden lähteiden mukaan valmistaja olisi LG Display .
Analyytikko kuitenkin huomauttaa , että ruutujen massatuotanto Applen televisiota varten ei ole varmaa , sillä kyse on vasta testeistä .
