" Microsoft otti askeleen taaksepäin tietoturvassa "
Myös tietoturvayhtiö Sophoksella on vaikeuksia ymmärtää , miksi Microsoft lakkasi tiedottamasta haavoittuvuuksien korjauksesta etukäteen .
Microsoft yllätti kaikki , kun se muutama päivä sitten sanoi lopettavansa yleisen tiedottamisen tulevista tietoturvakorjauksistaan .
Yhtiö on kertonut perustiedot joka kuukauden korjauksistaan viisi päivää ennen niiden julkaisua , mutta nyt ennakkotiedoista pitää maksaa .
Digitoday kummasteli asiaa tuoreeltaan viime torstaina .
Asia on herättänyt huomiota myös tietoturvapiireissä , sillä ainakaan tietoturvayhtiö Sophoksen asiantuntijalle muutos ei käy laatuun .
– Näyttää siltä , että Microsoft aloittaa vuoden 2015 väärällä jalalla , Chester Wisniewski kirjoittaa Sophoksen Naked Security -blogissa .
Hän kertoo pettyneensä välittömästi luettuaan Microsoftin ilmoituksen .
Ennakkotiedot korjauksista ovat käteviä esimerkiksi yritysten it-vastaaville , joiden on sitten varsinaisena paikkaustiistaina tai sen jälkeen mahdollista ajaa korjaukset sisään häiriöt minimoiden .
Wisniewski muistaa , miten Microsoft ryhdistäytyi tietoturvassa vuonna 2002 , kun se perusti Trustworthy Computing -ryhmän .
Sen myötä Microsoft alkoi toimittaa korjauksia ohjelmistoihinsa joka kuukauden toisena tiistaina .
Yhtiö sulki ryhmän viime syksynä .
Sophoksen asiantuntija jää miettimään , onko Microsoft eksynyt tietoturvan kultaiselta tieltä , jonka se itse rakensi muidenkin tahojen kuljettavaksi .
– Toivon , että Microsoft harkitsee uudelleen [ ennakkoilmoitusten lopettamista ] , mutta jos ei , toivokaamme , että tämä on ainoa askel taaksepäin , jonka se tekee , Wisniewski tylyttää .
