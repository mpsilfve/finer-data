Laskeutuuko Elon Muskin raketti ?
Uusi yritys " paljon vaikeampi "
SpaceX yrittää ehkä jo ensi yönä kantoraketin palauttamista ehjänä maahan .
Haastetta riittää .
Elon Muskin johtama avaruusyritys SpaceX on laukaisemassa puolenyön jälkeen Suomen aikaa raketin .
Se kantaa avaruussäätä tarkkailevan Deep Space Climate Observatoryn ( DSCOVR ) neljä kertaa Kuuta kauemmas Maasta .
Samalla SpaceX yrittää uudestaan saada kantoraketin ensimmäisen vaiheen ehjänä takaisin maahan käytettäväksi uudelleen .
Tätä varten Floridan edustalla on jälleen odottamassa proomu , jolle raketin on määrä laskeutua omien moottoriensa voimin .
Edellinen yritys oli hyvä , vaikka se päättyikin tulipalloon .
Elon Muskin mukaan uusi yrityskään ei ole sieltä helpoimmasta päästä .
– Raketin paluusta tulee paljon vaikeampaa tällä kertaa johtuen syvälle avaruuteen ulottuvasta tehtävästä .
Voimat ovat lähes kaksinkertaiset ja lämmöt nelinkertaiset , Musk kuvaili Twitterissä .
Musk lisäsi , että hydraulinestettä on tällä kertaa kyydissä yllin kyllin .
Sen loppuminen kesken pilasi edellisen laskeutumisen viime hetkellä .
SpaceX:n piti laukaista DSCOVR jo sunnuntaina , mutta ilmavoimien tutkan ongelma esti lähdön .
Maanantaina esteeksi muodostui sää .
