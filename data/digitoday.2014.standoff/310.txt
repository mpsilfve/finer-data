Nähdäänkö ensi vuonna taas Nokia-puhelimia ?
Nokia julkisti eilen vuoden 2014 tulostietonsa .
Yhtiön uutiset olivat hyviä .
Nokian loppuvuoden tulos parani viime vuodesta peräti 28 prosenttia ja liikevaihto kasvoi yhdeksän prosenttia .
Tulos rakentui Nokian kolmen nykyisen osan , eli verkko- , kartta- sekä teknologiayksikön tuotoista .
Yksi on joukosta poissa , sillä matkapuhelinyksikkö siirtyi Microsoftille viime vuoden huhtikuussa .
Sen luvut eivät näy enää Nokian tuloksessa .
Nokian on huhuttu palaavan matkapuhelinbisnekseen puhelinyksikön myynnistä asti .
Spekulointia on vauhdittanut viime vuoden lopussa julkistettu Nokia N1 -tabletti , joka osoitti mobiililaitteiden yhä kiinnostavan Nokiaa .
Nokian rahoitusjohtaja Timo Ihamuotila kertoi eilen Nokian " testaavan markkinoita " tabletilla .
Analyysiyhtiö Inderesin toimitusjohtaja Mikael Rautasen mukaan Nokia-puhelimia saatetaan nähdä , kun Microsoftin kanssa solmittu sopimus sallii Nokialle paluun puhelinmarkkinoille vuonna 2016 .
– Hyvin mahdollista .
Se olisi luonnollinen jatkumo , kun markkinoilla on jo tablettikin .
Jatkossa näiden raja hämärtyy , Rautanen sanoo .
Kyse ei olisi kuitenkaan laitevalmistuksensa , vaan Nokia-brändin lisensoinnista laitevalmistajalle .
Nokia N1 -tablettia valmistaa ja myy kiinalainen Foxconn .
Nokia saa osan myyntituloista , sillä laadun takeena toimiva Nokia-nimi lisää laitteen myyntiä .
Nokia on erikoisessa asemassa , sillä nyt se tekee pois myymillään puhelimilla rahaa .
Puhelinyksikön uusi isäntä Microsoft maksaa Nokialle suuria lisenssimaksuja .
Jos puhelimet olisivat yhä osa Nokiaa , ne tuottaisivat sille tappiota .
Omia tehtaitaan pyörittäväksi laitevalmistajaksi Nokialla on tuskin paluuta .
– Se tuntuu hyvin kaukaiselta ajatukselta .
Laitevalmistus on riskialtista , kovasti kilpailtua ja heikosti kannattavaa , Rautanen sanoo .
Microsoft teki viime vuoden lopulla Lumioiden myyntiennätyksen , kun se kauppasi yli 10 miljoonaa puhelinta kolmessa kuukaudessa .
Niiden keskihinta kuitenkin laskee koko ajan , ja myyntimäärät ovat Rautasen mukaan vielä kaukana voitollisuudesta .
