VKontakten perustaja jätti Venäjän : " En aio mennä takaisin "
Pavel Durov ei ainoastaan eronnut perustamastaan yhteisöpalvelusta , vaan poistui myös kotimaastaan , TechCrunch kertoo .
Venäjällä suositun yhteisöpalvelun VKontakten eronnut perustaja Pavel Durov ei aio katsoa taakseen .
– Olen ulkona Venäjältä , eikä minulla ole suunnitelmia mennä takaisin , Durov sanoi TechCrunchille .
Durov ei täsmentänyt , missä hän tällä hetkellä on , taikka miksi hän tarkalleen ottaen lähti Venäjältä .
Joissakin otsikoissa hänen on väitetty " paenneen " maasta , mutta ainakaan TechCrunchin juttu ei riitä perustelemaan sananvalintaa .
– Valitettavasti maa ei ole tällä hetkellä yhteensopiva internet-liiketoiminnan kanssa , Durov tyytyi muotoilemaan .
Perustaja aikoo panostaa edelleen sosiaaliseen mediaan , mutta VKontakteen hän ei usko enää palaavansa missään roolissa .
Tähtäimessä on uuden mobiilin verkkoyhteisön rakentaminen .
Pavel Durov kertoi tällä viikolla tulleensa syrjäytetyksi VKontakten toimitusjohtajan paikalta .
Tätä edelsi Durovin väite , että Venäjän turvallisuuspalvelu olisi vaatinut häntä luovuttamaan palvelun käyttäjätietoja .
Durovin mukaan VKontaktea hallinnoivat tällä hetkellä oligarkit Ališer Usmanov ja Igor Setšin .
