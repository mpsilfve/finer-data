Ministerit näpräsivät tabletteja istunnossa — ja se oli tarkoituskin
Suomessa saatetaan kerätä tabletit ministereiltä kokouksissa , joissa käsitellään arkaluonteisia asioita .
Mutta torstaina tabletit olivat vahvasti läsnä valtioneuvoston yleisistunnossa .
Tiedotteen mukaan yleisistunnossa otettiin käyttöön sähköinen istuntokäsittely .
Jatkossa ministerit seuraavat päätöksenteon etenemistä istunnossa taulutietokoneilta .
Muutoksen odotetaan nykyaikaistavan istuntokäsittelyä ja vähentävän päätösasiakirjojen tulostamista ja kuljettamista ministeriöiden välillä .
Sähköinen istuntokäsittely käsittää istuntosovelluksen , joka tuottaa sähköisen asialistan .
Sillä seurataan käsiteltäviä asioita ja istunnon etenemistä .
Tietämättä , onko ministerien joukossa enää ketään tablettiummikkoa , olisi ollut hauska olla kärpäsenä katsomassa , miten ensimmäinen istunto uusien vempeleiden kanssa meni .
Tablettien ja älypuhelinten käytön rajoituksista kirjoitti taannoin MTV .
Syynä ei ollut se , että ministerit viihtyisivät laitteidensa kanssa liikaa , vaan suojautuminen mahdolliselta salakuuntelulta .
