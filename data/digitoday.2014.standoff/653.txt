Sähköautoakkujen kehittäjä syyttää Applea aivoryöstöstä
Sähköautoakkuja kehittävä A123 Systems on nostanut kanteen Applea ja viittä entistä insinööriään vastaan .
Suuria litium-ioniakkuja kehittävä A123 Systems syyttää Applea tärkeimpien insinööriensä ryöväämisestä ja viittä insinööriä kilpailunrajoitussopimustensa rikkomisesta , uutistoimisto Reuters kirjoittaa .
Apple on palkannut autojärjestelmien asiantuntijoita ahkerasti myös muista yrityksistä , Tesla mukaan lukien .
Apple ryhtyi kesäkuussa 2014 värväämään A123 Systemsin asiantuntijoita , joista monet johtivat yhtiön kriittisimpiä projekteja , kanteessa sanotaan .
Sen mukaan henkilöitä värvättiin vastaavaan työhön Applelle , mikä rikkoo työntekijöiden kilpailunrajoitussopimusta .
Kanteen nostaja on teollisten litium-ioniakkujen pioneeri , joka on saanut liittovaltiolta 249 miljoonaa dollaria rahoitusta .
Se hakeutui yritysjärjestelyyn vuonna 2012 ja on joutunut sen jälkeen myymään osiaan .
Kanteessa ei eritellä Applen värväämien työntekijöiden tehtäviä , mutta sanotaan heidän olleen niin tärkeitä , että joitain projekteja piti keskeyttää .
Lisäksi kanteessa sanotaan , että yksi viidestä kanteessa mainituista insinööristä toimii Applen värvääjänä ja että Apple on ilmeisesti perustamassa omaa akkutuotantoyksikköä .
A123 sanoi uskovansa , että Apple on palkkaamassa akkuteknologian asiantuntijoita myös muista yrityksistä .
Se mainitsi sellaiset yritykset kuin LG Chem , Samsung SDI , Panasonic , Toshiba ja Johnson Controls .
LinkedIn-palvelussa näkyvistä tiedoista selviää , että Apple on ollut ahkera autoalan osaajien palkkaamisessa .
Monilla palkatuista on kokemusta robottiautoista .
Yli 60 Teslan entistä työntekijää on nyt Applen leivissä .
LinkedInin tiedoista näkyy , että Applen palkkalistoille on kanteessa mainittujen viiden insinöörin lisäksi siirtynyt myös ainakin kuusi muuta henkilöä , jotka ennen olivat A123:n työntekijöitä .
