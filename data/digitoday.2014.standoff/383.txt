Kiina on haluton haukkaamaan Apple Pay -omenaa
Applen korskea marssi Kiinan maksumarkkinoille on ajautunut mutaan , Caixin Online uutisoi .
Apple Payn vieminen Kiinan suurmarkkinoille ei ollut mikään läpihuutojuttu , vaikka Apple onkin päässyt puheisiin monien oikeiden toimijoiden kanssa .
Kiinalaisen talousjulkaisu Caixin Onlinen mukaan Applen iPhone 6 -mallien nfc-pohjaisen maksusovelluksen marssia Kiinan kasvaville markkinoille jarruttavat ainakin lähes monopoliasemassa oleva UnionPay-pankkikorttimaksujen välittäjä ja verkkokauppajätti Alibaba .
Caixin viittaa Kiinan kansanpankin edustajan lausuntoon .
Applen on kerrottu tekevän yhteistyötä kummankin kanssa .
Apple on hakenut yhteistyötä Kiinan pankkien ja muiden finanssilaitosten kanssa Apple Payn tuomiseksi Kiinaan , mutta Caixinin mukaan se ei ole ottanut huomioon alan regulaattoreita eikä ole selvää , että maksujärjestelmä täyttää kiinalaiset standardit .
Sen takia Apple Payn aikataulu on epävarma .
Kiinan korttimaksujen välitystä hoitava , kaikkialla läsnä oleva UnionPay ja Apple ovat tiettävästi ajautuneet neuvotteluissaan hankauksiin .
Neuvottelut ovat jumiutuneet siitä huolimatta , että Applen käyttöjärjestelmän iOS 8.3 -versiossa on jo varauduttu UnionPayn välityspalveluihin .
Apple ei ole tarjoamassa lähimaksujärjestelmää neitseelliseen ympäristöön , UnionPaylla on ollut nfc-päätteet yhdistävä järjestelmä jo pari vuotta .
Sekä China Mobilen että China Unicomin älypuhelimien sim-kortit tukevat tätä järjestelmää .
Lisäksi käytössä on qr-koodeihin perustuva älypuhelinten maksupalvelu , jonka takaa löytyvät muun muassa Alibaban Alipay-maksupalvelu tai sen kanssa kilpailevan Tencentin WePay-maksujen välitysjärjestelmä .
Kiinassa on myös opittu tekemään helppokäyttöisiä mobiilisovelluksia , mikä vie Apple Payltä edun , josta se hyötyy suuresti länsimaissa .
International Business Timesin mukaan Apple Payn käyttämä nfc-siru ei välttämättä täytä kiinalaista teknistä standardia , joka tunnetaan nimellä PBOC 3.0 .
Tällä hetkellä mobiilimaksuja saa välittää vain siruilla , joka noudattavat tuota standardia .
Kiina myös edellyttää , että Apple rakentaa Kiinaan datakeskuksen , jonne maan sisällä tehdyt Apple Pay -kauppojen tiedot tallennetaan .
