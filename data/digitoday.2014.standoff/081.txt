Googlen Motorola kuuli kunniansa EU:lta — mutta selvisi säikähdyksellä
Euroopan komissio totesi Motorola Mobilityn toimineen väärin tärkeiden patenttiensa kanssa , mutta sakkoja sille ei määrätty .
Euroopan unionin kilpailukomissaari Joaquin Almunia julkisti tiistaina komission päätöksen liittyen Googlen vielä omistaman Motorola Mobilityn ja Applen väliseen kinasteluun niin sanotuista oleellisista patenteista .
Päätöksen mukaan Motorola on käyttänyt väärin markkina-asemaansa ja viime kädessä vahingoittanut kuluttajia vaatimalla myyntikieltoja Applea vastaan saksalaisessa oikeudessa .
Motorolan olisi sen sijaan pitänyt lisensoida teknologiaansa reiluin ehdoin Applelle .
– Niin sanottuja älypuhelinten patenttisotia ei pitäisi käydä kuluttajien kustannuksella .
Tämä on se syy , miksi kaikkien alan pelureiden pitää noudattaa kilpailusääntöjä , Almunia sanoo tiedotteessa .
Komissio katsoi myös , että Apple on ollut valmis lisensoimaan Motorolan teknologiaa saksalaisoikeuden asettamilla ehdoilla .
Tapauksessa on kyse gprs-teknologiaan liittyvistä patenteista , jotka ovat kriittisiä matkapuhelinten toiminnan kannalta .
Patenttisodissa on laajemminkin riidelty vastaavista matkapuhelinten teknologioista , joita ilman tuotteita ei ole järkevää valmistaa .
Yleinen periaate on , että tällaisen teknologian pitäisi olla kaikkien toimijoiden saatavilla kohtuulliseen hintaan .
Euroopan komissio varoitti Motorola Mobilitya jo vuosi sitten .
Komissio totesi , että jos Motorola ei muuta käytöstään , sitä uhkaa täysimittainen tutkinta , joka voi johtaa raskaisiin sakkoihin .
Mutta komissio ei kuitenkaan määrännyt Motorolalle sakkoja , koska sopivaa ennakkotapausta ei EU-oikeuksista löydy ja , koska kansalliset tuomioistuimet ovat antaneet asiasta risteäviä tuomioita .
Päätöksestä uutisoivat muun muassa The Wall Street Journal ja The New York Times .
Motorola Mobility on vielä toistaiseksi Googlen , mutta laitteita valmistava yksikkö on menossa Lenovolle yli kahden miljardin euron kaupassa .
Motorolan on nyt saavutettava reilu lisenssisopimus Applen kanssa 12 kuukauden sisällä tai suostuttava oikeudelliseen sovitteluun .
Kyseessä on toinen kerta lyhyen ajan sisällä , kun Google on väistänyt EU:n sakot .
Helmikuussa Google sai luovittua itsensä ulos kiipelistä , joka koski kilpailijoiden kohtelua sen hakukoneessa .
