Luulitko lähteväsi Facebookista ?
Eipäs olekaan niin helppoa
Facebookista irtautuminen on käyttäjille hankalaa .
Asiasta väittelevän tutkija Tero Karpin mukaan käytön lopettamista ei ehkäistä vain teknisin ratkaisuin , vaan myös tunteisiin vetoamalla .
Facebookin käytön lopettamisesta on tullut käyttäjille haaste , sillä yhteisöpalvelu pyrkii pitämään käyttäjistään kiinni kynsin hampain .
Eikä ainoastaan piilottamalla Facebook-tilin poistaminen valikkoviidakon taakse , jolloin käyttäjä tyytyy usein vain deaktivoimaan eli sulkemaan tilinsä eikä poistamaan kokonaan .
– Kun mietin väitösaihetta , niin tulin aktiivisena Facebookin käyttäjänä miettineeksi , miten käytön lopettamineen tapahtuu .
Kokeilin sulkemista ja yllätyin , että Facebook laittoi ystävien kuvia ruudulleni ja vetosi , että he kaipaavat sinua , kertoo ensi perjantaina Turun yliopistossa väittelevä filosofian maisteri Tero Karppi .
Karpin väitöskirja " Disconnect.Me - User Engagement and Facebook " pohtii sitä , miten Facebook pyrkii pitämään kiinni 1,2 miljardista käyttäjästään .
Sosiaalinen itsemurha ?
Kyse ei ole vain yhteisöpalvelun luomista teknisistä esteistä käytön lopettamiselle .
Facebookista lähtevää tuntuu uhkaavan syrjäytyminen tai jopa sosiaalinen itsemurha .
Karpin mukaan keskeinen Facebookin koukku liittyy siihen , että palvelussa ollaan omalla nimellä ja omien ystävien seurassa .
– Voi tulla ajatus siitä , että kaikki tapahtumat kaupungissasi tai ystäväpiirissäsi kerrotaan vain Facebookissa .
Ehkä ajattelet , että putoat tästä kaikesta , jos et ole Facebookissa .
Sinua ei muisteta enää kutsua tapahtumiin .
Karpin mukaan Facebook rakentaa tunteisiin perustuvan siteen , joka perustuu sosiaalisiin suhteisiin .
Myös Facebookin Newsfeed eli uutiset on keskeinen koukuttaja .
Saat tiedon uutistapahtumista , jotka koskettavat sinua ja ystäväpiiriäsi .
Karppi kertoo , että Facebook käyttää hyväksi tiedonkeruukoneistoaan ja rakentaa käyttäjille algoritmit , joiden mukaan tieto tulee ensisijaisesti juuri niiltä ystäviltä , joiden kanssa olet Facebookissa läheisin ja eniten tekemisessä .
– Facebookilla on pyrkimys olla ensisijainen kanava , jonka kautta kuullaan asioista ja ollaan yhteydessä ystäviin , Karppi muistuttaa .
Älypuhelin-FB voi koukuttaa enemmän
Tuntuu siltä , että toisten henkilöiden on helpompi irtautua Facebookista , kun taas toiset kokevat lähdön paljon hankalammaksi .
– Mitä enemmän itse käytät palvelua , eli jos jaat sisältöä ja osallistut aktiivisesti keskusteluihin , niin lopettaminen voi olla vaikeampaa , Karppi myöntää .
Lisäksi myös välineellä saattaa olla väliä .
Karpin mukaan älypuhelimessa olevasta Facebookista voi olla vaikeampi päästä eroon kuin pelkästään tietokoneella käytettävästä .
– Jos Facebook on kännykässä , siihen on intiimimpi suhde , sillä kannat sitä mukanasi ja se on osa päivittäistä mediaympäristöäsi .
Edes kuolleista ei päästetä irti
Karpin väitöstutkimuksessa käsitellään Facebookin käytön lopettamisen lisäksi myös muistoprofiileja .
Facebook kun ei luovuta edes edesmenneistä käyttäjistä , vaan heidän käyttäjätileistään tehdään muistoprofiileja , jotka houkuttelevat jakamaan uutta sisältöä .
Karppi on väitöskirja-artikkeleissaan tutkinut myös Facebookin käyttöliittymäuudistuksia ja Facebook-trolleja .
