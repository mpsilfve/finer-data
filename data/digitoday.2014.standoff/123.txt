Amazonin kuljetuskopterit uhkaavat jäädä maan vangeiksi
Yhdysvallat heittää kapuloita Amazonin robottilennokkien roottoreihin uusilla ehdotetuilla säännöksillään .
Verkkokauppajätti Amazon saa unohtaa robottilennokkien käytön ostosten kotiinkuljetuksissa , jos Yhdysvaltain ilmailuviranomaisen FAA:n ja maan liikenneministeriön aikeet toteutuvat .
Asiasta kirjoittaa muun muassa The Next Web , jonka mukaan ehdotetut uudet säännökset ( pdf ) vaativat lennokin pysyvän ohjaajansa näköpiirissä , eivätkä lennokit saa pudottaa tavaroita mihinkään .
Amazonin aikomuksena on ollut rakentaa itsenäisesti toimivien lennokkien järjestelmä , missä verkko-ostoksia toimitettaisiin koteihin puolen tunnin sisällä .
Myös Google on kaavaillut vastaavia lennokkeja .
Säännökset myös vaativat , että enintään 25 kilon lennokkeja käytetään vain auringonnousun ja auringonlaskun välisenä aikana .
Mitään ei ole kuitenkaan vielä lyöty lukkoon , ja on selvää , että Amazon lobbaa minkä pystyy muuttaakseen esitettyjä säännöksiä .
Aikaa lienee vuosia .
Amazon on jo entuudestaan ollut harmissaan Yhdysvaltain lennokkipolitiikasta , sillä yhtiö ei ole saanut lupaa edes testata lennokkejaan kunnolla .
Uusien säännösten tarkoitus on huolehtia lentoturvallisuudesta .
Yhdysvalloissa ja maailmalla on jo raportoitu lukuisia tapauksia , joissa lennokit ovat aiheuttaneet vaaratilanteita tai vahinkoa .
