Pahamaineisen hakkeriryhmän verkkosivu hakkeroitiin kostoksi
Turkkilainen hakkeriryhmä teki kostoiskun Syrian Electronic Armyn verkkosivuille .
Useita näyttäviä hakkeri-iskuja tehnyt Syrian Electronic Army -ryhmä joutui maistamaan omaa lääkettään , kun turkkilainen TurkGuvenligi -hakkeriryhmä murtautui sen verkkosivulle , kertoo tietoturva-asiantuntija Graham Cluley blogissaan .
Turkkilaisryhmä julkaisi Syrian Electronic Armyn verkkosivulla viestin , jonka perusteella hakkerointi oli kosto syyrialaisten yrityksistä urkkia turkkilaisten tietoja huijausviesteillä .
Syyrialaisryhmä on huijannut onnistuneesti useiden media- ja it-yhtiöiden työntekijöiltä heidän ylläpitämiensä verkkopalveluiden käyttäjätunnuksia ja salasanoja .
Melko yksinkertaisilta vaikuttavilla keinoilla Syrian Electronic Army on onnistunut pääsemään muun muassa Microsoftin , Skypen , BBC:n , The New York Timesin , The Washington Postin , uutistoimisto Reutersin sekä The Financial Timesin verkkopalveluihin sekä sotkemaan Qatarin valtion verkkoliikenteen .
