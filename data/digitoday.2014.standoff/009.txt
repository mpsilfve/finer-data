Kim Dotcomin musiikkipalvelu avaa — tarjolla Kim Dotcomia ja Kim Dotcomia
Baboomin avajaisbileet menivät mönkään , mutta se ei estä Kim Dotcomia levittämästä omaa musiikkiaan .
Suomalais-saksalaisen kiistellyn nettimiljonääri Kim Dotcomin Baboom-musiikkipalvelu avautui tänään – tavallaan .
Palvelun esikatseluversiossa on toistaiseksi tarjolla vain tänään 40 vuotta täyttävän Kim Dotcomin musiikkia .
Yksi julkaisuista on miehen uusi elektro-dance-levy Good Times .
Muut tarjolla olevat äänitteet ovat Kim Dotcomin Amazing- , Precious- ja Mr. President -sinkut .
Kappaleet ovat palvelussa kuunneltavissa tai ladattavissa kotikoneelle .
Palvelu jakaa tunnuksia suljettuun betaversioon Twitter-käyttäjille , jotka tviittaavat palvelun mainosviestiä eteenpäin .
Dotcomin oli määrä järjestää iso Party Party -niminen hallitapahtuma palvelun julkistamisen yhteydessä , mutta tilaisuus peruttiin .
Ars Technican mukaan syy oli musiikintuottajajärjestöjen painostus .
Baboomin rahantekomalli on saanut musiikkijärjestöt takajaloilleen .
Palvelun lopullisen version on määrä perustua selainlisäkkeeseen , joka korvaa verkkosivuilla olevia mainoksia Baboomin myymillä mainoksilla .
Marraskuussa It-viikolle asiaa kommentoidessaan Dotcom arvioi Baboomin korvaavan " noin kymmenyksen " sivustojen mainoksista omillaan .
Dotcomin mukaan " kaikki voittavat , mutta jotkut isot saitit tosin saattavat hieman menettää mainosliikevaihdostaan " .
Kim Dotcomilla riittää uskoa itseensä ja projektiinsa .
Tästä kertoo muun muassa hänen tviittaamansa viesti :
– Minun on myönnettävä se Kim Dotcomista , että hän on maailman lahjakkain ihminen .
Kim Dotcomin viesti oli sitaatti , jonka alkuperäinen esittäjä oli Kim Dotcom .
> " I've got to give it to Kim Dotcom , he's the most talented person out there .
" - Kim Dotcom— Kim Dotcom ( @ KimDotcom ) January 20 , 2014
