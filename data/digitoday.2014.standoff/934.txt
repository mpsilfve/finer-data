Tylyä puhetta Suomen pankki-iskusta : " Torjunnassa selviä puutteita "
Ficixin puheenjohtajan mukaan palvelunestohyökkäys OP:tä vastaan ei edes vaikuttanut erityisen haastavalta .
Suomen internet-liikennettä näköalapaikalta katsova Jorma Mellin arvostelee OP-ryhmää , sen palveluntarjoajaa ja teleoperaattoreita OP:n kärsimästä palvelunestohyökkäyksestä , joka ensi alkuun esti pahasti OP:n pankkipalveluja toimimasta .
– Tutkin hieman tuota vuodenvaihteen hyökkäystä ja se ei näyttänyt mitenkään erityisen haastavalta torjuttavaksi , Suomen ip-yhdysliikennepiste Ficixin puheenjohtaja Mellin arvioi .
Hänen mukaansa " tässä tapauksessa on selkeitä puutteita sekä uhrin omissa järjestelyissä että liikenteen välittäjillä " .
– Olisikohan käynyt niin , että teleyritysten turvallisuuspuolen henkilöstöä – sellaista , jolla on kompetenssia internetin reitityksiin ja yleisiin rakenteisiin – olisi ollut vuodenvaihteessa lomalla .
Tai sitten sitä ei yksinkertaisesti teleyrityksissä riittävällä tasolla ole lainkaan , Mellin pohtii .
Ainakin TeliaSonerassa tämä epäilys tyrmätään vahvasti .
– Meillä on osaava henkilöstö töissä 24/7 lomista riippumatta .
Oli silloin ja on tulevaisuudessakin , TeliaSoneran viestintä- ja yhteiskuntasuhdejohtaja Tatu Tuominen sanoo .
TeliaSonerasta ei haluttu kommentoida Mellinin arvioita enempää .
25 gigabittiä sekunnissa
Ficixin Jorma Mellinin mukaan palvelunestohyökkäyksen voima oli noin 25 Gbps , jota hän pitää maailman mittakaavassa " juuri ja juuri keskikokoisena " .
Viestintäviraston Kyberturvallisuuskeskuksen johtava asiantuntija Kauto Huopio kuitenkin painottaa , että 25 gigabittiä sekunnissa ei sekään ole mitenkään vähän .
–Tämän kokoluokan hyökkäys ylittää useimman yrityksen käytössä olevien internet-liittymien kapasiteetin ja vaatii monitasoista torjuntaa yhteistyössä operaattorin ja ict-palveluntarjoajan kanssa , Huopio sanoo .
Huopion mukaan palvelunestohyökkäyksiä varten on vaikea harjoitella , ja jokainen palvelunestohyökkäys on erilainen .
Torjunnassa ja toipumisessa on paljon liikkuvia osia .
Kaiken kaikkiaan Huopio arvioi yhteistyön sujuneen " suoraviivaisesti ja asianmukaisesti " Viestintäviraston , OP:n , teleoperaattorien ja ict-toimijoiden kuten OP:n käyttämän Tiedon välillä .
" Suomen mittakaavalla poikkeuksellisen suuri "
Hyökkäyksen pakettimäärä oli sitten Mellininkin mukaan jo huomattavan iso , miljoonia paketteja sekunnissa .
– Analysoimani aineiston perusteella OP-pankkiin vaikuttivat molemmat ( gigabitit sekunnissa ja pakettimäärä ) .
Kapasiteetin täyttyminen aiheutti linjan tukkeutumisen , ja pakettien tietosisältö tukki palvelimet ja/tai kuormantasaimet .
– Analyysin perusteella myös tehdyt korjaustoimenpiteet olivat amatöörimäiset tai sitten palvelun keskittämisen vuoksi ei ollut mahdollisuutta tehdä mitään oikeasti merkittäviä pelastustoimia , Mellin tykittää .
Pankin keskittämisellä Mellin tarkoittaa sitä , etteivät operaattorit olleet hajauttaneet pankin tietoliikennettä oltu hajautettu tarpeeksi useille reiteille , mikä helpotti OP:n verkkopalvelun ruuhkauttamista palvelunestohyökkäyksellä .
OP:n tietojärjestelmistä vastaava Tieto ei ottanut kantaa yksittäisiin syytöksiin , mutta antoi lausunnon :
– Jälkikäteen voi analyysejä tehdä .
Suomen mittakaavalla hyökkäys oli poikkeuksellisen suuri , erityisesti yhteydenottojen ja tietoliikennepakettien määrä teki tilanteesta haasteellisen .
Tällaisissa tapauksissa kaikkein tärkeintä on saumaton yhteistyö kaikkien toimijoiden – asiakkaan , palveluntoimittajan , laitetoimittajien , viranomaisten ja teleoperaattorien – välillä , toteaa Tiedon riskienhallintajohtaja Mikael Salonaho .
Viestintävirasto : Lakia ei rikottu
Puheenjohtaja Mellinin mukaan teleyrityksillä täytyy lain ja Viestintäviraston määräysten valossa olla kyvykkyys tällaisten hyökkäysten estämiseen ja torjumiseen .
Hän jäi miettimään , onko Viestintävirasto valvonut , että näitä säädöksiä noudatetaan .
Viestintävirastossa on jo selvä näkemys asiasta .
– Viestintävirasto ei epäile , etteikö tässä olisi toimittu viraston valvoman lainsäädännön ja määräysten mukaisesti , Viestintäviraston Kyberturvallisuuskeskuksen lakimies Eija Alavesa kiteyttää .
Virasto edellyttää , että teleyrityksillä on oltava valmiudet haitallisen tietoliikenteen jäljittämiseen ja niiden pitää pystyä havaitsemaan ja suodattamaan poikkeava liikenne .
Mutta teleyrityksiltä ei vaadita , että hyökkäykset pystytään torjumaan välittömästi .
Nyt yli viikko OP-hyökkäyksen alkamisen jälkeen virastossa ei nähdä , että operaattorit olisivat jotenkin rikkoneet velvoitteitaan .
Viestintävirastossa ollaan valmiita tarkastelemaan , ovatko määräykset ajan tasalla .
Huopion mukaan ne ovat jo nyt yhdet Euroopan tarkimmista , mitä tulee teleyritysten poikkeustilanteiden hallintaan .
