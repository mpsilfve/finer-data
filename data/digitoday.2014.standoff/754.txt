Lumia pysäytti luodin — näitä otsikoita Nokia olisi kaivannut
Microsoftin omistamat Lumiat saivat ilmaista mainosta Globo-lehden raportoimasta erikoisesta tapauksesta Brasiliassa .
Siviilissä ollut sotilaspoliisi lähestyi vanhempiensa taloa Sao Paulossa vain huomatakseen , että rosvot olivat vallanneet talon ja pitivät vanhempia panttivankeinaan .
Poliisi sai pian luoteja suuntaansa .
Yksi meni ohi , mutta toinen osui , joskin sekin pysähtyi paikallisen Globo-lehden mukaan poliisin takataskussa olleeseen Lumia 520 -älypuhelimeen .
Kuvien perusteella puhelimesta tuli entinen , vaikka luoti ei sitä läpäissytkään .
Rosvot kuitenkin karkasivat arvotavaroiden kera .
Ottamatta kantaa , ovatko uutisen faktat kaikki kohdillaan – ei ole erityistä syytä epäillä tapausta keksityksi – ovat tällaiset otsikot juuri niitä , joita Nokia olisi kaivannut Lumioidensa myynnin edistämiseksi ennen niiden siirtymistä Microsoftin omistukseen muutama päivä sitten .
Ei sinänsä , etteikö juuri Lumia 520 olisi ollut kaikista Lumioista jo muutenkin se suurin hitti .
Globon uutista lainasi englanniksi muun muassa WMPoweruser .
Ei ole täysin poikkeuksellista , että matkapuhelin on pysäyttänyt luodin tai jopa pelastanut hengen .
Näin kerrottiin tapahtuneen ainakin vuonna 2008 Yhdysvalloissa .
