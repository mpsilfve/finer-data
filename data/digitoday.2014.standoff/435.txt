Hondalta vetyauto - Teslan Musk haukkuu typeräksi
Vetyautot tunkevat itsensä markkinoille huolimatta siitä , että polttomoottorien tunnetuin haastaja Elon Musk tyrmää koko ajatuksen typeränä .
Honda esitteli sulavalinjaisen vetyauton Detroitin autonäyttelyssä ja lupasi sen tulevan myyntiin Japanissa maaliskuussa 2016 .
Toyotan 60\_000 dollarin hintaisen vetyauton Mirain myynti on juuri alkanut Japanissa .
Hondan polttokennoautojen myyntijohtaja Steve Ellis sanoi New York Timesin haastattelussa , että yhtiön vetyauto vetoaa vain rajoitettuun ostajakuntaan .
Niihin kuuluvat ihmiset , jotka arvostavat täysin päästötöntä ajoa , nopeaa tankkaamista , 300 mailin tankkausväliä ja jotka sattuvat asumaan riittävän lähellä polttokennojen tankkausasemia .
Ellisin mukaan Yhdysvalloissa kyseeseen tulee lähinnä Etelä-Kalifornia , jossa pitäisi olla noin 50 asemaa siinä vaiheessa kun auto tulee myyntiin .
Silloin asiakaspotentiaalia on kuitenkin niin paljon , että se oikeuttaa tuotannon aloittamisen .
Sähköautomarkkinoiden guru , Teslan toimitusjohtaja Elon Musk on arvostellut koko vetyautokonseptia jo aikaisemmin .
Hänen mielestään autoteollisuuden pitäisi keskittyä akkukäyttöisiin autoihin .
Musk toisti vetykritiikkinsä Detroitissa tiistaina .
Hän kutsui vetypolttokennoja “ äärimmäisen typeriksi ” .
– Vedyn valmistaminen , varastoiminen ja käyttäminen autossa on vain hyvin vaikeaa .
Jos pitää valita energian varastointimenetelmä , vety on tyhmä valinta .
