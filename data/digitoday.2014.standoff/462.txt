Salausguru lupaa " turvallisen puhelimen " — näin F-Secure kommentoi
Blackphone-puhelin lupaa palauttaa yksityisyydensuojan käyttäjälle .
F-Securen kommentoi uutuutta ennakkotietojen perusteella .
Onko tänä nettiurkinnan aikana mahdollista tehdä turvallista puhelinta ?
Vähintäänkin se on vaikeaa , mutta se ei estä yrittämästä .
Nimekäs tekijätiimi , johon kuuluvat muun muassa PGP-salauksen kehittäjä Phil Zimmermann sekä PGP Corporationin perustaja Jon Callas , ovat tuomassa markkinoille Blackphone-nimistä , vahvasti salattua puhelinta .
Puhelinta yhdessä työstävät Silent Circle sekä Geeksphone kertovat laitteesta tarkempia tietoja Barcelonan MWC-messuilla .
Silent Circle on Silent Phone- ja Silent Text -nimisiä , kryptattua viestintää omien palvelimiensa kautta välittävä yhtiö .
Sen verran laitteesta on annettu ennakkotietoja , että kyseessä on operaattorilukitsematon , PrivatOS-nimiseen muokattuun Androidiin perustuva laite , johon on lisätty ylimääräinen ohjelmallinen turvakerros .
Puhelimen luvataan antavan käyttäjän digitaalisen jalanjäljen hallinnan tälle itselleen ja takaavan , ettei käyttäjää voida tarkkailla tämän tietämättä .
Puhelimella voi valmistajan mukaan hoitaa salatusti puhelut , tekstiviestit , videoneuvottelut sekä tiedostojen vaihdon ja tallentamisen .
Nettisurffauksen ja muun toiminnan voi salata VPN-yhteyden kautta .
F-Secure : Hyviä tekniikoita
F-Securen pilvipohjaisten tietoturvatuotteiden johtaja Janne Pirttilahti arvioi puhelimen mahdollisuuksia Digitodaylle laitteesta saatujen ennakkotietojen perusteella .
– F-Secure on kehittänyt ja tuonut uusia ratkaisua saman alueen ongelmiin , mutta lähtee tarjonnassaan siitä , että kuluttajan tulee voida valita itse myös laitteensa ja voida käyttää esimerkiksi Google Play -sovelluskauppaa , Blackphonen esittelystä ei käy ilmi , toimiiko se Google Playn kanssa vai ei , Pirttilahti toteaa .
– Tekijätiimi on varmasti valmis tuomaan teknisesti hyvän ratkaisun markkinoille .
Zimmermann ja Callas ovat myös Silent Circlen takana , joka tässä on oletettavasti liitetty tuohon espanjalaiseen puhelinteknologiaan , Pirttilahti arvioi .
Vaikka on uutisoitu , että NSA:lla on pääsy VPN-yhteyksiin , puhelimen salatut yhteydet eivät ole välttämättä vaarassa .
– VPN on vain tapa tehdä tietoliikenteen salausta , ei mikään yksittäinen salausalgoritmi .
Kaikkia liikenteensalausmenetelmiä ei ole murrettu .
NSA:n " murrot " tällä alueella ovat olleet joko suoranaisia takaportteja tai heikennyksiä toteutuksissa tai joissain tapauksissa ihan standardeihin ujutettuja heikennyksiä .
Yhä löytyy algoritmeja , jotka ovat varsinkin riittävän pitkillä avaimilla turvallisia ja murtamattomia nykyisin tunnetuin resurssein , Pirttilahti selittää .
Pirttilahti toteaa , että F-Secure käyttää omassa pilvipohjaisessa Freedome-yksityisyyssovelluksessaankin VPN-tekniikoita .
– Freedome käyttää OpenVPN-protokollaa ja sen kanssa avoimeen lähdekoodiin perustuvia algoritmeja riittävän pitkin avaimin , jotta sen salaus on turvallista .
Varmasti myös Blackphone-tekijöillä on tähän täysin riittävä tieto ja kyvyt .
Voiko turvallista puhelinta olla ?
Puheluiden suojaaminen kuulostaa vaikealta tehtävältä .
Puheluista tallennetaan metatietoja , joiden suojaaminen saattaa olla vaikeaa .
– Puheluiden välityksen osalta tuo viitannee , korostan yhä että tarkkoja tietoja ei vielä ole tarjoiltu , Silent Circleen .
Se on varmasti ihan hyvä ja lunastaa tuon , mutta edellyttää että viestinnän molemmilla osapuolilla on sama laite tai ohjelmisto käytössä , mikä on aika paljon pyydetty .
Onko puhelimen asiakaslupaus silti liikaa ?
Sen väitetään sisältävän " kaikki tarvittavat ja käyttäjän haluamat ominaisuudet ja silti takaavan yksityisyyden ja turvan " .
– Asiakaslupauksen arvioinnin jätän noilla kommenteilla sitten jokaisen itse arvioitavaksi , Pirttilahti sanoo .
Entä mikä on F-Securen näkemys siitä , onko turvallinen puhelin mahdollinen ?
Tai miten lähelle sitä voi päästä ?
– Turvallisuus ja yksityisyys ovat asioita joiden eteen työskentelemme ja joita voi parantaa ja kannattaa tavoitella .
Ne ovat kuitenkin jossain määrin suhteellisia .
Jos hyökkääjä on valtiollinen taho käytännössä rajattomalla budjetilla , voi täyttä viestinnän yksityisyyttä olla vaikea suojella , kuten on nähty .
Absoluuttinen varmuus lienee haave , koska täytyisi luottaa kaikkiin ohjelmisto- ja laitekomponentteihin , joita nykyisissä puhelimissa on valtava määrä , Pirttilahti sanoo .
Puhelimen mainosvideo on nähtävissä alla .
