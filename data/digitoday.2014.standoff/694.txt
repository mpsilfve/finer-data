Google I/O:n liput ovat arpapeliä
Google I/O -kehittäjäkonferenssin osanottajat arvotaan tänä vuonna .
Tulijoita olisi enemmän kuin San Franciscon Moscone Centeriin mahtuu kesäkuun 25. - 26. päivä .
Viime vuodenkin Google I/O-tapahtuman osallistujat tavallaan arvottiin .
Mukaan pääsivät ne , jotka sattuivat pääsemään rekisteröitymissovellukseen .
Tilaisuus myytiin loppuun muutamassa minuutissa .
Tällä kertaa Google I/O:n rekisteröitymiseen on varattu kolme päivää : 8. - 10. huhtikuuta .
Sen jälkeen Google arpoo , kuka saa oikeuden ostaa lipun .
Onnellisille voittajille tiedotetaan asiasta sähköpostilla .
Sen jälkeen osanottajien on rekisteröidyttävä Google+:n kautta ja maksettava Google Wallet -sovelluksella , jonne tehdään varaus .
Rahat peritään luottokortilta vasta lähempänä tapahtumaa .
Kehittäjäpäivien lippu maksaa 900 dollaria , mutta opiskelijat voivat saada sen 300 dollarilla .
Perinteisesti Google on ollut hyvin avokätinen kehittäjäpäivien osanottajia kohtaan .
Viime vuonna kaikille annettiin Chromebook Pixel , Geek.com kirjoitti .
Ne , jotka eivät onnistu saamaan lipunosto-oikeutta arpajaisissa , voivat seurata useimpia luentoja , keskusteluita ja puheita suoratoistolähetyksinä .
Google on turvautunut kehittäjäarpajaisiin aikaisemminkin .
Se jakoi virtuaalilasien kalliita kehittäjäversioita arpomalla niiden saajat .
