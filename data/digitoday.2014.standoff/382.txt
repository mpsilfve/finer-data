Yotaphone toistaa Nokian tekemiset Kiinassa
Suuri kiinalainen jakeluyritys Potevio , joka ennen teki yhteistyötä Nokian kanssa , ryhtyy jakelemaan venäläistä Yotaphone 2 -älypuhelinta Kiinassa .
Oulussa laitteensa pitkälti suunnitteleva puhelinvalmistaja Yota Devices on sopinut kaksinäyttöisten Android-puhelimiensa viennistä Kiinaan .
Yrityksen mukaan kyseessä on yksi suurimmista Venäjän ja Kiinan välisistä teknologiavaihdoista .
Potevio vastaa puhelinten myynnistä ja markkinointituesta .
Se kuuluu Kiinan suurimpiin mobiililaitejakelijoihin .
Viime vuonna se myi 36 miljoonaa laitetta .
Yotan toimitusjohtaja Vladislav Martinov sanoi , että Kiinaa varten puhelimesta on tehty versio , joka tukee paikallisia lte-taajuuksia .
Puhelimessa on mukana joukko e-mustenäytölle sovitettuja suosituimpia kiinalaisia mobiilisovelluksia ja yhteisöpalveluita .
Yota on aloittanut Yotaphone 2 -älypuhelimen myynnin jo 20 Euroopan maassa .
Kiinassa myynti alkaa maaliskuun loppuun mennessä ja Pohjois-Amerikassa , Latinalaisessa Amerikassa ja Indonesiassa hyvin pian , Total Telecom kirjoitti .
