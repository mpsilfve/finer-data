Dell laittoi hinnan virransäästölle : 5,5 euroa
Firefox-selaimen asennuksesta 20 euroa laskuttanut Dell repii nyt rahoja virransäästöasetuksista .
Windows tarjoaa kattavat ja helppokäyttöiset virransäästöasetukset .
Kaikki eivät niitä kuitenkaan osaa säätää , ja juuri tästä Dell on päättänyt tehdä bisnestä .
Yhtiö nimittäin laskuttaa 4,55 puntaa eli noin 5,5 euroa virransäästöominaisuuksien kytkemisestä päälle .
Asiasta uutisoinut The Register laski , että klikkauksia tähän vaaditaan noin viisi kappaletta .
Yksinkertaisella matematiikalla on helppo laskea , että mikäli minuutin homma maksaa 4,55 puntaa , tulee tuntihinnaksi 273 puntaa .
Melkoinen summa .
Aiemmin Dell tuli kuuluisaksi siitä , että yhtiö laskutti Firefox-selaimen asennuksesta 20 euroa .
Firefox-selaimen asennuksen tuntihinnaksi The Register on laskenut 100 puntaa .
Tavallisen kuluttajan lompakolle hinnat olisivat suorastaan jäätäviä , mutta Dell myykin palvelujaan ensisijaisesti yrityksille , joilla ei ole aikaa tai halua säätää koneitaan itse .
Ylimääräistä rahaa sen sijaan tuntuu löytyvän .
