Uusi avaruuskävely , taas kamerapulma
Venäläisillä ei vieläkään ollut onni täysin matkassa , kun ISS-aseman kaksi miehistönjäsentä yritti asentaa uudestaan kahta kameraa aseman ulkopuolelle .
Miltäköhän kanadalaisessa yrityksessä nimeltä UrtheCast Corporation mahtaa nyt tuntua ?
Kansainvälisellä avaruusasemalla yritettiin maanantaina asentaa toistamiseen kahta yhtiön kameraa , jotka ovat uuden verkkopalvelun keskiössä .
Joulukuussa asennus epäonnistui , koska kameroista ei saatu dataa kunnolla ulos .
Maanantaina korkean tarkkuuden kamera tarjosi hyvää telemetriaa asennuksen jälkeen , mutta toinen keskitarkkuuden kamera ei edelleenkään näyttänyt suostuvan yhteistyöhön .
Ensin myös toinen kamera vaikutti toimivan hyvin , mutta sitten komentokeskus Moskovan lähistöllä lakkasi saamasta kunnollista telemetriaa .
Nasa TV:lle avaruuskävelyä selostaneen Rob Naviasin mukaan ongelmista ei voi syyttää kameroita asentaneita kosmonautteja .
Syytä ongelmaan ei vielä ymmärretty , mutta uutta avaruuskävelyä ei ole suunnitteilla kameroita varten .
Oli teoriassa mahdollista , että keskitarkkuuden kamera toimii silti hyvin .
Asia oli määrä tarkistaa avaruusaseman sisäisestä telemetriapaneelista juuri päättyneen avaruuskävelyn jälkeen .
Oletus kuitenkin oli , että ongelma on todellinen .
UrtheCast aikoo tarjota muun muassa lähes tosiaikaista ja ultra hd -tasoista videokuvaa maapallosta verkkopalvelunsa käyttäjille .
Odotukset ennen maanantain asennusurakkaa olivat korkealla .
– Kun ISS:n kaapelointiongelma on nyt selvitetty , odotamme toisen avaruuskävelyn johtavan täyteen asennukseen , UrtheCastin pääjohtaja Scott Larson sanoi eCanadaNow'n mukaan .
Hän oli luottavainen , että viivästys ei vaikuta yhtiön liiketoimintasuunnitelmaan .
Päivitys : UrtheCast vakuuttaa , että kumpikin kamera toimii sittenkin kunnolla .
