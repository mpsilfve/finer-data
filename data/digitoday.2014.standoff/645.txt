Pelkäätkö tartuntaa ?
Varo deittisovelluksia !
Ystävänpäivä alla IBM on julkistanut selvityksen deittisovellusten turvallisuudesta — tai oikeastaan turvattomuudesta .
60 prosenttia tutkituista sovelluksista sisälsi haavoittuvuuksia .
IBM:n turvatiimi tarkasteli 41 älypuhelimessa tai taulutietokoneessa toimivaa deittisovellusta .
60 prosentissa niistä oli haavoittuvuuksia , joiden kautta hyökkääjä voisi ottaa laitteen haltuun ja varastaa tietoa .
IBM:n raportin mukaan sovelluksissa on mahdollisuus tehdä väliintulohyökkäyksiä tai kalastelua ja cross site scripting -haavoittuvuuden ( xss ) avulla ohittaa selaimen suojauksia ja asettaa haitallista koodia muille sivustoille .
Hyökkääjä voi viedä tunnukset , puhelimessa olevaa dataa ja kuvia tai aktivoida laitteen kameran tai kaiuttimet .
Hän voi myös antaa sovellukselle erittäin laajat oikeudet käyttäjän seuraamiseen ja käyttää laitetta maksullisiin palveluihin .
Deittisovellukset eivät ole IBM:n ydinaluetta , mutta yritysten tietoturva on .
Raportissa kiinnitetään huomiota nimenomaan siihen , mitä vaaroja työntekijöiden omat tai heidän käytössään olevan mobiililaitteet tuovat yrityksille .
Suurin vaara piilee siinä , että yrityksen tiedot vuotavat työntekijöiden tartunnan saaneiden älypuhelinten ja tablettien kautta .
Deittisovellukset ovat levinneet niin laajasti , että yritysten tietoturvaihmisten kannattaa ottaa varoitukset vakavasti .
Raportissa viitataan Pew Researchin lukuihin , joiden mukaan joka kymmenes amerikkalainen on käyttänyt deittipalvelua tai -sovellusta .
Netissä tutustuneiden ja sitten reaalimaailmassa tavanneiden ihmisten määrä on kasvanut 66 prosenttia kahdeksan vuoden aikana .
Ja viisi prosenttia avioliitossa tai kiinteässä suhteessa olevista ilmoittaa tavanneensa partnerinsa verkossa .
IBM neuvoo , miten pitäisi menetellä välttääkseen deittisovelluksissa piileviä vaaroja .
Neuvot ovat samoja kuin muidenkin sovellusten suhteen .
Valitettavasti raportti ei paljasta , mitkä deittisovellukset ovat haavoittuvia , mutta tietoturvatiimi sanoo varoittaneensa sovellusten omistavia yrityksiä vaaroista .
Yksi deittimaailman suuruuksista kiirehti kuitenkin ilmoittamaan , etteivät sen sovellukset kuulu vaarallisten joukkoon .
Tinderin takana oleva IAC , jolla on myös Match ja OK Cupid -palvelut , kertoi The Registerille , että IBM oli testannut sen sovellukset eikä niistä löytynyt haavoittuvuuksia .
