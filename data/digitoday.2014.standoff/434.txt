Jenkit pakenivat venäläisten suojiin avaruudessa — väärä hälytys
Kansainvälisellä avaruusasemalla ei Nasan mukaan ole ammoniakkivuotoa .
ISS-aseman yhdysvaltalainen osio jouduttiin evakuoimaan ja sinetöimään kiinni tiistaina , kun asemalla laukesi hälytys mahdollisesta ammoniakkivuodosta .
Kaksi aseman yhdysvaltalaista jäsentä ja yksi italialainen jäsen poistuivat venäläisten puolelle ja sulkivat luukun takanaan tiiviisti .
Normaalisti aseman kaikki tilat ovat kaikkien käytettävissä , eikä ovia pidetä kiinni .
Yli kymmenen tuntia myöhemmin luukku avattiin uudestaan , koska mistään ammoniakista ei ollut merkkejä .
Astronautit ovat palanneet normaaliin päiväjärjestykseen .
Alustavan arvion mukaan hälytyksen saattoi aiheuttaa viallinen tietokonerele tai anturi .
Kuuden hengen ISS toimii nykyään paitsi tieteellisenä laboratoriona , myös tärkeänä symbolina siitä , että keskenään riitelevät kansakunnatkin voivat tehdä antoisaa yhteistyötä erimielisyytensä unohtaen .
