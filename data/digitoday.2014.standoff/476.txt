Snowden : NSA myös yrityssalaisuuksien perässä
Edward Snowden sanoo Saksan yleisradioverkoston haastattelussa , ettei Yhdysvaltain turvallisuusvirasto NSA:n vakoilu rajoitu ainoastaan kansallista turvallisuutta sivuaviin asioihin .
Yhdysvaltain turvallisuusvirasto NSA vakoilee laajasti teollisuutta välittämättä saamiensa tietojen merkityksestä kansalliselle turvallisuudelle , Edward Snowden sanoo saksalaisen yleisradioverkoston tv-haastattelussa .
Uutistoimisto Reutersin mukaan Snowden mainitsee pitkän haastattelun pohjalta tehdyssä tekstissä saksalaisen teollisuusjätti Siemensin yhdeksi NSA:n vakoilukohteista .
– Jos Siemensillä on Yhdysvaltain kansallista etua hyödyttävää tietoa , vaikka sillä ei olisi mitään tekemistä kansallisen turvallisuuden kanssa , he ottavat sen tiedon käsiinsä silti , Snowden sanoi Reutersin mukaan ARD-verkostolle .
Snowden sanoi Venäjällä kuvatussa haastattelussa myös , ettei hänellä ole enää hallussaan NSA:n dokumentteja tai tietoja virastosta .
Hän kertoo luovuttaneensa ne kaikki valikoiduille toimittajille .
NSA:lla työskennellyt Snowden aloitti tietovuotonsa viraston toiminnasta viime vuoden kesäkuussa .
