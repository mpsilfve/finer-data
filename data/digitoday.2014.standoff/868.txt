Mt. Gox -pomo uhmaa tuomaria : Välttelee Yhdysvaltoja toistaiseksi
Mark Karpelèsin lakimiehet sanovat hänen tarvitsevan lisää aikaa valmistautuakseen kuulemisiin .
Romahtaneen bitcoin-pörssin Mt. Goxin johtaja Mark Karpelès ei saavu Yhdysvaltoihin todistamaan konkurssikäräjille torstaina , vaikka tuomari niin määräsi .
Asiasta kirjoittaa muun muassa The Wall Street Journal , jonka mukaan Karpelèsin lakimiehet vetosivat toiseen kuulemiseen , joka odottaa pomoa Yhdysvalloissa .
Hän sai äskettäin haasteen esiintyä perjantaina Yhdysvaltain valtiovarainministeriön rahanpesua torjuvan divisioonan edessä .
Lakimiesten mukaan Karpelès ei ole halukas matkustamaan Yhdysvaltoihin ennen kuin hän on saanut hankittua uuden lakiedustajan ministeriön kuulemista varten ja ennen kuin edustaja on ehtinyt perehtyä asiaan .
Mark Karpelès asuu Japanissa .
Mt. Goxista on kateissa satojen miljoonien eurojen edestä bitcoineja , joiden omistajilla olisi paljon kysymyksiä johtajalle konkurssikäräjillä .
Mt. Gox on hakenut konkurssisuojaa .
Karpelèsia ei ole vielä syytetty mistään rikoksesta .
Lakimiehet toivoivat oikeutta siirtämään todistuksen antamisen toukokuun 5:nteen päivään , mutta ei ole varmaa , saapuuko Karpelès vielä silloinkaan Yhdysvaltoihin .
