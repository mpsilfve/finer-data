Nasan ihmevekotin pysyy hengissä — vielä
Sata kertaa Hubblea tarkempi avaruuskaukoputki sai rahaa .
Mutta laukaisuun on vielä vuosia .
Vielä valmisteilla oleva James Webb Space Telescope ( JWST ) sai rahaa Yhdysvaltain kongressilta osana valtion uutta ja yli tuhannen miljardin dollarin rahankäyttölakia .
Muun muassa Latin Postin mukaan kaukoputken on määrä saada 658 miljoonaa dollaria eli noin 482 miljoonaa euroa pelkästään tänä vuonna .
Presidentti Barack Obama saattaa allekirjoittaa rahoituslain jo tänään keskiviikkona .
Toisaalta USA Todayn mukaan laki rajaisi JWST:n kokonaisrahoituksen kahdeksaan miljardiin dollariin .
Kaukoputken budjetiksi on arvioitu 8,8 miljardia dollaria , ja laukaisun avaruuteen pitäisi tapahtua vuonna 2018 .
JWST on Nasan miehittämättömien ohjelmien kruununjalokivi , joka on korvaamassa vuosikymmeniä palvelleen Hubble-avaruuskaukoputken .
JWST on sata kertaa tarkempi , eli sillä voidaan nähdä huomattavasti aiempaa lähemmäs maailmankaikkeuden alkuun .
JWST:tä on kuitenkin leimannut budjetin paisuminen miljardeilla ja sitä myötä epävarmuus koko vempaimen tulevaisuudesta .
Vuonna 2011 koko hanke oli joutua romukoppaan .
