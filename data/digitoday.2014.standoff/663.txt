Vuokrasi autotallinsa , vetää nyt Youtubea
Kahdelle nuorelle miehelle työtilan 1990-luvulla vuokrannut Susan Wojcicki on Youtuben uusi päällikkö , Re/code kertoo .
Susan Wojcicki alkaa vetää Googlen Youtube-videopalvelua , yhtiö vahvisti uutispalvelu Re/codelle .
Hän lukeutuu Googlen varhaisiin työntekijöihin ja aikanaan hän jopa vuokrasi autotallinsa vasta syntyneen yhtiön perustajille Larry Pagelle ja Sergei Brinille .
Wojcicki on vastannut Googlen kruununjalokivistä , eli yhtiön kassaa paisuttavasta mainosliiketoiminnasta .
Tässä työssä häntä seuraa toinen Google-veteraani Sridhar Ramaswamy .
Youtubea johtanut Salar Kamangar pysyy Googlessa ja alkaa kehitellä omia varhaisen asteen projektejaan .
– Salar ja koko Youtube-tiimi on rakentanut jotain hämmästyttävää ... Kuten Salar , myös Susan suhtautuu terveen piittaamattomasti mahdottomaan ja odottaa pääsevänsä parantamaan Youtubea tavoilla , joita ihmiset rakastavat , Googlen pääjohtaja Larry Page sanoi sähköpostissaan Re/codelle .
Wojcickin tausta antaa odottaa uudistuksia ainakin Youtuben mainontaan , joka ei toivottavasti ala häiritä katselukokemusta enää nykyistä enempää .
Susan Wojcickin sisko Anne Wojcicki on naimisissa Sergei Brinin kanssa , mutta he elävät tällä hetkellä erillään .
