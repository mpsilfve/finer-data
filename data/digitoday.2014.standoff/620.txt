Vuoden tietoturvailmiöt : Verinen sydän varasti show'n
Kyberturvallisuuskeskus nostaa suomalaisten löytämän Heartbleedin korkealle vuosikertauksessaan .
Sonyn täydelliselle puuttumiselle on selitys .
Internet-liikenteen salauksen pettäminen oli yksi kuluneen vuoden kantavia teemoja tietoturvassa .
Tämän tuo esille Viestintäviraston Kyberturvallisuuskeskus , jonka mukaan tietoturvavuoden yksittäisistä tapahtumista merkittävimmäksi nousee OpenSSL-salauskirjaston Heartbleed-nimellä brändätty haavoittuvuus .
Suomalaisten löytämän Heartbleedin nostaminen näkyvään rooliin Tietoturvailmiöt 2014 -raportissa ( pdf ) voi tuntua hieman itsensä selkään taputtelulta , mutta ei käy kiistäminen , että kyseessä oli vakava haavoittuvuus .
Tällaiset liikenteen salaukseen liittyvät haavoittuvuudet koskivat laajimmin kaikkia verkon käyttäjiä .
Keskuksen mielestä Heartbleed oli merkittävin , mutta sen perässä nähtiin myös esimerkiksi Poodle .
Ilmiöistä Kyberturvallisuuskeskus käsittelee myös suomalaisittain harvinaisen laajaa tietojen kalastelua , joka toteutettiin hyvällä suomen kielellä ja joka johti yli puolen miljoonan euron vahinkoihin .
Kampanja katkesi kuin seinään kahden henkilön pidätyksen jälkeen .
Katsauksessa muistetaan myös esimerkiksi yrityksiin tehtyjä kohdistettuja hyökkäyksiä , mutta Sony Picturesin tietomurtoa ei erikseen mainita sanallakaan .
Kyberturvallisuuskeskuksen mukaan Sonya ei erikseen laitettu raporttiin , koska se on oikeastaan yksittäistapaus ja se tapahtui loppuvuonna .
Raportissa haluttiin käsitellä laajempia ilmiöitä , joista Sonyn murto on yksi , vaikkakin erittäin merkittävä esimerkki .
