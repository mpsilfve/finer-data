Republikaanien nettipuolueettomuudelta puuttuvat hampaat
Yhdysvalloissa internetin puolueettomuudesta käytävässä kovassa kädenväännössä republikaanit tekivät yllätyssiirron perjantaina .
Heidän netin puolueettomuutta nimellisesti kannattava lakiesityksensä tulee senaatin ja edustajainhuoneen käsittelyyn jo tänään keskiviikkona .
Republikaanit , jotka ovat tiukasti vastustaneet internetin puolueettomuutta tukevia toimia , toivat kongressin käsittelyyn lakiesityksen , joka kannattaa puolueettomuutta ja joka saattaa uudelleen voimaan ne pykälät , jotka oikeusistuin kumosi Verizonin FCC:tä vastaan nostamassa kanteessa .
Se kieltäisi operaattoreita estämästä , nopeuttamasta tai hidastamasta web-palveluiden liikennettä .
Netin puolueettomuutta kannattavat tahot pitävät republikaanien esitystä kuitenkin vain ennaltaehkäisevänä siirtona , jonka tarkoitus on nimenomaan estää FCC:n tulossa oleva esitys , Cnet kirjoitti .
FCC:n eli liittovaltion viestintäkomission uskotaan esittävän presidentti Barack Obaman kannan mukaisesti internetin sääntelyn siirtämistä viestintälain kakkosryhmään ( Title II ) .
Kakkosryhmä kattaa teleoperaattorien toiminnan ja sen suhteen FCC:llä on suuri valta .
Viisijäsenisen FCC:n on määrä äänestää lopullisesta esityksestä helmikuun lopussa .
Republikaanien esityksessä vielä nimenomaan kielletään FCC:ltä puuttuminen nettioperaattoreiden toimintaan pykälän 706 perusteella .
Oikeudenkäynnissä tuohon pykälään perustuva sääntely todettiin lain mukaiseksi .
Lakiesityksessä ei siis ole mitään lain toteutumista valvovaa tahoa .
Republikaanien yllätysesitys heijastanee sitä , että huolimatta Comcastin ja muiden internetoperaattorien valtavasta lobbauskampanjasta , he näkevät mahdollisena , että internetin sääntely siirrettäisiin samaan luokkaan teleoperaattorien kanssa .
Maan kolmanneksi suurin operaattori Sprint lipesi viime viikolla operaattorien rintamasta .
Se sanoi , ettei netin siirtäminen Title II:n alaisuuteen ole merkityksellistä , kunhan langattomalle laajakaistalle annetaan joustavat operointimahdollisuudet .
Kysymys internetin puolueettomuudesta on jakanut alan kahteen leiriin .
Toisella puolella ovat internet- ja teleoperaattorit ja heidän laitetoimittajansa , toisella taas varsinaiset internetyhtiöt , sisällön tuottajat ja jakelijat .
Operaattorien kantaa ovat ilmoittaneet kannattavansa muun muassa Nokia Networks , Ericsson , Intel , Qualcomm , Cisco ja Alcatel Lucent .
Internetyrityksistä Title II:n alaisuudessa tapahtuvaa sääntelyä ovat ajaneet esimerkiksi Google , Netflix , Microsoft , Amazon , Facebook ja Twitter .
