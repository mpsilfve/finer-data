Zuckerberg söi sanansa nopeasti — Facebook alistui Turkin paineessa
Mark Zuckerbergin uhmakkuus sensuuria vastaan ei näytä pätevän ainakaan tässä tapauksessa .
Tosin väkivipuna sivujen estolle oli oikeuden määräys .
Facebook on estänyt tuntemattoman määrän sivujaan , joilla oli väitetysti profeetta Muhammedia loukkaavaa sisältöä , muun muassa Mashable sai tietää .
Eston sanotaan pätevän Turkissa , missä oikeus määräsi Facebookin estämään sivut .
Muuten uhkana oli koko Facebookin estäminen Turkissa .
Facebook totteli määräystä alle 24 tuntia sen antamisesta , asiasta tietävä henkilö sanoi .
Sensuuri osuu ikävään saumaan Facebookin kannalta .
Sen perustaja ja pääjohtaja Mark Zuckerberg vannoi puolustavansa sananvapautta palvelussaan vain parisen viikkoa sitten .
Zuckerberg kertoi hänen henkeään uhatun taannoin , koska Facebook ei suostunut poistamaan profeetta Muhammedia koskevaa sisältöä täysin erillisessä tapauksessa .
Zuckerberg katsoi , että erilaiset mielipiteet voivat tehdä maailmasta paremman ja mielenkiintoisemman paikan .
Hän huomautti , että Facebook kunnioittaa eri maiden lakeja .
Samalla johtaja kuitenkin korosti , että Facebook ei anna yksittäisen maan tai ihmisryhmän sanella , mitä ihmiset ympäri maailman jakavat .
Turkki on suosinut kovaa linjaa sosiaalista mediaa kohtaan laajemminkin .
Sen hampaissa on myös Twitter , jossa on julkaistu Turkin hallitukselle kiusallisia asiakirjoja .
Turkki on vaatinut Twitteriä estämään tilin , jolla asiakirjat on julkaistu .
Vaihtoehtona on vilauteltu Twitterin estämistä kokonaan .
