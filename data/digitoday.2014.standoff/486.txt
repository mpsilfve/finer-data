Olisiko Rovio voinut estää Angry Birds -pelaajien vakoilun ?
Rovion mukaan se ei ole välittänyt Angry Birds -pelaajien tietoja ulkovaltojen vakoilujärjestöille .
Peliyhtiö voisi ainakin yrittää suojata pelaajien tietoja paremmin , jos haluaisi .
Peliyhtiö Rovio kiisti tiistaina tehneensä yhteistyötä Yhdysvaltojen NSA:n tai Britannian GCHQ:n tai muiden valtiollisten vakoiluorganisaatioiden kanssa .
Täysin viaton pelaajien tietojen vaarantumiseen yhtiö ei silti ole .
Tietovuotaja Edward Snowdenin välittämien asiakirjojen perusteella vakoojajärjestöt pystyvät keräämään puhelimien käyttäjien tietoja mainosverkostoilta , jotka hoitavat mainosten välittämisen useisiin suosittuihin matkapuhelinsovelluksiin , kuten esimerkiksi Angry Birds -peleihin , uutisoi sanomalehti The New York Times .
Rovion Angry Birds -pelien ei kuitenkaan tarvitsisi välittää pelaajien tietoja eteenpäin mainostajille , ellei yhtiö niin haluaisi .
– Pelin tai minkä tahansa sovelluksen kehittäjä voi itse asettaa mitä asioita sovellus saa tietää käyttäjästä , kertoo Fingersoft-peliyhtiön toimitusjohtaja Toni Fingerroos .
Fingersoft käyttää samaa Millennial Media -mainosalustaa kuin Roviokin .
– Näitä lupia rajoittamalla sovelluksen kehittäjä voi rajoittaa myös kolmansien osapuolten pääsyä käyttäjien tietoihin .
Silloin mikään mainosverkkokaan ei saa niitä tietää , Fingerroos sanoo .
– Meillä on sellainen lähtökohta , ettemme anna sovelluksissamme lupia käyttäjien tietoihin , vaikka mainostaja voisi niitä käyttääkin .
Esimerkiksi paikkatiedon avulla voisi näyttää pelin yhteydessä vaikka lähistön ravintoloiden mainoksia .
Roviosta ei haluttu kommentoida Digitodaylle yhtiön tekemiä sopimuksia mainoksista .
Yhtiön julkistamista käyttäjäehdoista silti selviää , että Angry Birds välittää pelaajasta monenlaista tietoa mainostajille ja muille kolmansille osapuolille .
Rovio tai kolmannet osapuolet voivat kerätä puhelimesta muun muassa tiedot asennetuista ohjelmistoista , sovelluksien käytöstä , laitteistomallista , käyttöjärjestelmästä , verkkoselaimesta ja internet- ja verkkokäyttäytymisestä .
Nämä tiedot kertovat käyttäjästä jo hyvin paljon .
Lisäksi Rovio voi kerätä ja käsitellä puhelimesta saatavia paikkatietoja .
Esimerkiksi Angry Birds Space -peli käyttää muun muassa pelaajan likimääräistä sijaintia , joka saadaan ympäristön radiomastojen ja wlan-verkkojen avulla .
Android-laitteille saatava App Permissions -sovellus näyttää , mitä lupia Angry Birds Space käyttää .
Sen mukaan Angry Birds tutkii puhelimesta muun muassa paikkatiedot sekä mitä eri palveluiden tilejä sillä käytetään .
Näihin kuuluvat esimerkiksi Facebook- , Google- ja Twitter-tilit .
NSA:n ja yhdysvaltalaisten verkkoyritysten yhteistyöstä on puhuttu jo viime kesästä lähtien , mutta Roviolla tuskin on ollut tietoa siitä , että pelaajien tiedot voisivat mennä mainosyhtiöiden kautta vakoojille .
Lisäksi ole aivan tarkkaan selvillä , miten vakoojat saavat tietonsa puhelimista .
Voi olla , että NSA on onnistunut vakoilemaan puhelimien tietoja myös mainosyhtiöiden tietämättä , esimerkiksi jonkin puhelimiin levitettävän urkintaohjelman avulla .
Rovion toimitusjohtajan Mikael Hedin mukaan yhtiö aikoo harkita arvioida suhdettaan mainosverkostoihin , jos vakoiluväitteet osoittautuvat tosiksi .
Rovio voisi kuitenkin estää kaikkein ilmeisimmän urkintakeinon ja estää tietojen välittämisen mainosverkostoille , jos se todella haluaisi parantaa pelaajien tietoturvaa .
