Kiinan mobiilisensaation Amerikan-valloitus alkaa
Kiinan johtavaksi älypuhelinbrändiksi pikavauhtia noussut Xiaomi on aloittamassa brändinrakennusta Pohjois-Amerikan markkinoilla ja laitevalmistusta Brasiliassa .
Xiaomi on kasvanut viidessä vuodessa Kiinan suurimmaksi älypuhelinvalmistajaksi , mutta Yhdysvaltojen markkinoille se tulossa kuulokkeiden ja rannekkeiden kautta .
Niillä on tarkoitus rakentaa yrityksen tunnettuutta ja yhteisöä yrityksen ympärille .
Kiinassa ja Intiassa Xiaomi on räätälöinyt onnistuneesti tuotteitaan käyttäjien palautteen mukaisesti .
Yrityksen kansainvälisistä operaatioista vastaava entinen googlelainen Hugo Barra lupaa samaa lähestymistapaa myös jenkkimarkkinoille .
Xiaomin perustajiin kuuluva varatoimitusjohtaja Lin Bin sanoi torstaina lehdistölle puhuessaan , että yritys avaa ensimmäisen Mi.com-verkkokauppansa Yhdysvalloissa muutaman kuukauden sisällä .
Ensin tulevat myyntiin kuulokkeet ja älyrannekkeet , uutistoimisto Reuters kirjoitti .
Omien , edullisten älypuhelimien ja tablettien myynti on Yhdysvalloissa hankalampaa , koska niiden myynti on operaattorien käsissä .
Operaattorien tukiaiset häivyttävät Xiaomin hintaedun myyntitilanteessa , Lin sanoi .
Tilanne näyttää kuitenkin kehittyvän parempaan suuntaan Xiaomille ja muille edullisten laitteiden valmistajille , sillä operaattorit ovat luopumassa tai vähentämässä tukiaisiaan .
Tällöin kuluttaja kohtaa Applen iPhonen tai Samsungin lippulaiva Galaxyn puhelimen todellisen hinnan ostohetkellä .
Xiaomin on myös räätälöitävä Android-pohjainen käyttöjärjestelmänsä amerikkalaismarkkinoille ja hankittava laitteilleen tarvittavat hyväksynnät , Barra sanoi .
Xiaomi aloittaa laitevalmistuksen Brasiliassa välttääkseen teknologiantuotteiden korkeat , noin 60 prosentin tuontitullit .
Barran mukaan Xiaomi käy loppusuoralle edistyneitä neuvotteluja puolen tusinan valmistajaehdokkaan kanssa .
Xiaomilla on hyvät taloudelliset resurssit monitahoiseen kansanväliseen kasvuun , sillä sen markkina-arvoksi arvioidaan noin 45 miljardia dollaria .
Se on saanut rahoitusta muun muassa Alibaban perustajan Jack Ma'n sijoitusyhtiöltä .
