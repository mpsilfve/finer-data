Raportti : Moni firma Suomessa on tietämättään vakoilun uhri
Ulkoministeriön viime vuonna paljastettu kybervakoilutapaus ei ollut ainoa lajissaan .
Sekä suojelupoliisi että Kyberturvallisuuskeskus varoittavat verkkovakoilun kasvusta .
Mikä pahinta : moni firma ei edes ymmärrä olevansa urkinnan uhri .
Vakoiluohjelmien avulla tehtävä tiedustelu on yhä vakavampi uhka Suomen viranomaisille ja yrityksille .
Sekä suojelupoliisi että Viestintäviraston alainen Kyberturvallisuuskeskus ovat varoittaneet yhä vakavammasta kybervakoilun uhasta .
Vuoden 2013 alussa ulkoministeriössä havaittu tapaus ei ollut yksittäinen tapaus .
— Vakoilu tapahtuu pääasiassa kohdistettujen haittaohjelmien avulla , kertoo Antti Kiuru , Kyberturvallisuuskeskuksen tilannekeskuksen päällikkö .
Kohde saattaa saada sähköpostin työkaveriltaan tai muulta luotettavalta henkilöltä .
Siinä vastaanottajaa kehotetaan avaamaan liitetiedosto tai vierailemaan linkin kautta jollakin verkkosivustolla .
Viesti on kuitenkin väärennetty lähettäjätietoja myöten , ja liitetiedostosta tai verkkosivusto lataa koneelle haittaohjelman .
Toinen keino on niin sanottu watering hole tai " keidas " , jossa hyökkääjä pääsee upottamaan hyökkäyskoodia jollekin kohteen suosimalle verkkosivustolle .
— Hyökkääjä voi murtautua esimerkiksi yrityksen alihankkijan sivuille , josta kohdeyritys hakee ohjelmistopäivityksiä , kertoo tietoturvayhtiö F-Securen tutkimusjohtaja Mikko Hyppönen .
— Kohdeyrityksen it-henkilökunta voi näin huomaamattaan itse ladata ja asentaa vakoiluohjelman .
Valtiot syyllisiä — mutta todistaminen mahdotonta
Hyppösen mukaan vakoiluhyökkäyksien takana on suunnilleen 15 valtiota , kärjessä suurvallat Venäjä , Kiina ja Yhdysvallat .
Yritysten välinen kybervakoilu on Hyppösen mukaan hyvin harvinaista .
Suojelupoliisin mukaan erityisesti Venäjä on kiinnostunut Suomesta , mutta turvallisuus- ja geopoliittisista syistä sekä korkean teknologian osaamisen takia myös muut suurvallat ovat kiinnostuneet Suomesta ja lähialueista .
Käytännössä syyllisyyden todistaminen on hyvin vaikeaa tai mahdotonta .
— Haittaohjelmia tai sähköposteja tutkimalla voi saada jotain viitteitä , mutta viitteetkin on saatettu istuttaa tiedostoon tahallaan ohjaamaan tutkijoita väärään suuntaan , sanoo Kyberturvallisuuskeskuksen Antti Kiuru .
Kyberhyökkäykset on myös helppo kiistää , muistuttaa Hyppönen .
— Kaikki tietävät , että Irakia vastaan kohdistetun Stuxnet-haittaohjelman takana oli Yhdysvallat , mutta ei sitäkään ei ole pitävästi todistettu , Hyppönen sanoo .
Useiden vakoiluohjelmien tekijäksi arvellaan Venäjää , sillä niitä on löydetty eniten Ukrainan hallinnon tietokoneilta .
Kiinan taas on epäilty harrastavan myös teollista vakoilua , jossa valtiollinen vakoilu välittää tietoja länsimaisista yrityksistä kiinalaisyhtiöille .
Suomen suojautuminen heikkoa
Antti Kiurun mukaan yritykset voivat havaita hyökkäyksiä muun muassa verkkoliikenteen lokitietoja seuraamalla ja etsimällä sieltä tunnusmerkkejä tunnettujen haittaohjelmien liikenteestä .
Peruskeinoja ovat henkilöstön koulutus sekä ohjelmien päivitysten pitäminen ajan tasalla .
— Pitkälle päästäisiin jo sillä , että pidettäisiin PDF Reader , Flash Player ja Java päivitettynä , Kiuru sanoo .
Yrityksen valvontajärjestelmiin voi myös asettaa hälytyksiä , jos esimerkiksi jokin kone lähettää ulospäin suuria tietomääriä erikoisiin kellonaikoihin .
Mikko Hyppösen mukaan järjestelmät voisivat myös havaita , jos yrityksen ulkopuolelta tulee viestejä , jotka lähettäjätietojen mukaan ovat yrityksen sisäisiä .
— Voidaan tehdä myös valehakemistoja , joissa yrityksen oma väki ei käy , mutta jotka voisivat näyttää vakoilijasta kiinnostavalta .
Jos hakemistoa käy joku tutkimassa , voi tietoturvayksikkö yrittää tunnistaa kävijän , kertoo Hyppönen .
Suomen tunnetuin esimerkki kybervakoilusta on viime vuonna julkisuuteen tuotu ulkoministeriön vakoilu .
Kyberturvallisuuskeskuksen viime keväänä tietoturvayrityksiltä tekemän raportin mukaan Suomessa on havaittu vuosittain alle kymmenen hyökkäystapausta .
Osa kohteista ei kuitenkaan ilmoita havaituista vakoiluohjelmista viranomaisille , joten ne eivät päädy tilastoihin .
Suojelupoliisin ja tietoturvayritysten mukaan suomalaisten yritysten kyky havaita kohdistettuja yrityksiä oli heikko .
Kyberturvallisuuskeskuksen raportin mukaan merkittävää osaa suomalaisiin organisaatioihin kohdistuvista urkintatapauksista ei ole kyetty edes havaitsemaan .
— On ennen kaikkea organisaatioiden itsensä vastuulla suojautua näitä ongelmia vastaan .
Tämä ei ole sellainen asia , josta viranomaisten pitäisi huolehtia yritysten tai organisaatioiden puolesta , eikä sitä voi ulkoistaa , sanoo Hyppönen .
— Jos he eivät siitä huolehdi , ei siitä huolehdi kukaan mukaan .
