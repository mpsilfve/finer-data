Naiset pyörivät TeliaSoneran johtajaruletissa
Ruotsalaisen teleoperaattori TeliaSoneran johtajaruletti ei osoita pysähtymisen merkkejä .
Operaattori saa uuden yhtymäkehityksen strategiasta vastaavan johtajan ja vaihtaa henkilöstöjohtajaa .
TeliaSonera ilmoitti perjantaisessa tiedotteessaan , että yhtiöön on perustettu uusi Group Corporate Development -johtajavakanssi ja siihen on nimitetty Henriette Wendt .
Yhtymäkehitys kuuluu konsernin johtoryhmän toimintaan ja se vastaa muun muassa strategiasta , liiketoiminnan kehittämisestä ja yritysjärjestelyistä koko konsernissa .
Aikaisemmin toimitusjohtaja Johan Dennelind lupaili uusia yritysjärjestelyjä .
Henriette Wendt tulee sveitsiläisestä teleoperaattori Swisscomista , jossa hänen tehtävänimikkeensä on Head of Corporate Strategy and Participation Management .
Hän aloittaa työt TeliaSonerassa viimeistään elokuun lopussa .
Aikaisemmin Wendt on ollut vastaavissa tehtävissä Motorolassa .
TeliaSoneran henkilöstöjohtaja Karin Eliasson on jättänyt paikkansa ja hänelle etsitään jo seuraajaa .
TeliaSonerassa on myös CEO Office -niminen yksikkö , joka vastaa muun muassa TeliaSoneran omistuksista Megafon- ja Turkcell-osakkuusyhtiöissä .
Yksikön johtoon on nimitetty Ingrid Stenmark , joka raportoi suoraan toimitusjohtajalle .
Stenmark tulee yrityksen sisältä , jossa hän on toiminut muun muassa vt. lakiasiainjohtajana syksyllä 2013 .
Ulkomaiset omistukset ovat olleet operaattorin kipupisteitä jo vuosia .
Niiden hallinta halutaan ilmeisesti pitää tietyllä etäisyydellä konsernin johtoryhmästä , johon Stenmarkia ei nimitetty .
