Kuva paljastaa : Nokia matkii Lumiaa Android-puhelimessa
Nokian kehittämästä Android-puhelimesta on jälleen vuotanut uusia kuvia .
Nokian muokkaama Android-käyttöjärjestelmä muistuttaa kuvista päätellen paljon Windows Phonea .
Matkapuhelinalaan erikoistunut Twitter-käyttäjä evleaks on julkaissut jälleen uusia kuvia Nokian huhutusta Normandy-puhelimesta , tai oikeastaan sen Androidiin perustuvasta käyttöjärjestelmästä .
Nokian on jo pitkään huhuttu kehittävän puhelinta , jossa on Googlen Android-käyttöjärjestelmästä muokattu versio .
Evleaksin vuotaman kuvan perusteella Nokian muokkaama Android muistuttaa värikkäine ruutuineen hyvin paljon Windows Phone -käyttöjärjestelmää .
Evleaksin viestin mukaan kuva esittää kahta tapaa käyttää Normandy-puhelinta .
Vasemmalla oleva kuva vaikuttaa Windows Phone -käyttöliittymältä , kun taas oikealla olevassa käyttöliittymässä eri sovellukset ja viestit ovat listana ilmeisesti siten , että viimeiseksi käytetyt toiminnot ovat ylimpänä .
Kumpaakaan näkymää ei ole tavallisessa Android-puhelimessa .
The Verge -verkkolehden mukaan Nokia Normandy -puhelimessa olisi neljän tuuman näyttö , Qualcommin S4-prosessori sekä kolmen megapikselin kamera , ja se olisi selvästi tarkoitettu halvempaan hintaluokkaan .
Seuraava sopiva tilaisuus uusien puhelinmallien julkaisuun olisi esimerkiksi ensi kuun lopussa Barcelonassa järjestettävät telealan MWC-messut .
Normandyn julkaisu on kuitenkin hyvin epävarmaa .
Microsoftin odotetaan ottavan Nokian matkapuhelinliiketoiminnan haltuunsa maaliskuun loppuun mennessä , ja yhtiö tuskin haluaa Android-puhelimia mallistoonsa .
