F-Securen Hyppönen Xbox- ja Playstation-iskuista : " Järkevä hyökkääjä eitoimi näin "
Sonyn Playstation- ja Microsoftin Xbox-pelikonsolien verkkopalvelujen kaataminen jouluna oli monella tapaa poikkeuksellinen tapaus , arvioivat tietoturva-asiantuntijat .
Nuorten hakkereiden pelisäännöt ovat erilaiset kuin vanhemmalla polvella .
Suuryritystenkin verkkopalvelut voivat kaatua , jos muutama teini päättää määrätietoisesti ne kaataa .
Lizard Squadiksi itsekään kutsuva ryhmä onnistui ilmeisesti kaatamaan sekä Sonyn Playstation- että Microsoftin Xbox-pelikonsolien verkkopalvelut .
Joulun aikaan tehty hyökkäys oli poikkeuksellinen monella tapaa .
– Tällaisia palveluita vastaan ei kauhean moni halua hyökätä , sillä useimmilla on motiivina raha .
Tässä tapauksessa motiivina oli häiriköinti , sanoo tutkimusjohtaja Mikko Hyppönen tietoturvayhtiö F-Securesta .
– Aika harva taho on valmis näkemään niin paljon vaivaa ja kehittämään hyökkäyksiä häiriköinnin takia , mutta näillä kavereilla se riitti .
Myös tietoturvayhtiö Nixun toimitusjohtaja Petri Kairinen kiinnitti huomiota siihen , etteivät hyökkääjät tavoitelleet rahaa .
– Se oli poikkeuksellista , sillä viime aikoina hyökkäykset on tehty taloudellisen edun tavoittelemiseksi .
Lizard Squadin motiivit ovat hyvin selvillä , sillä sen jäsenet ovat antaneet iskun jälkeen useita haastatteluja eri medioille .
Ryhmän jäsenet ovat esiintyneet väärillä nimillä , mutta he eivät ole peittäneet kasvojaan .
– Tämä ei ole yleistä , koska se ei ole järkevää .
Järkevä hyökkääjä ei toimi näin .
Järkevällä hyökkääjällä on joku motiivikin hyökkäykselleen , toisin kuin näillä .
Brittiläisen Sky News -kanavan haastattelussa Ryan-nimellä esiintynyt ryhmän jäsen on ilmeisesti 16-vuotias suomalaispoika , joka on Suomen poliisille tuttu aiemmista tietoverkkorikoksista .
Hänen mukaansa hakkerointi oli tavallaan peliä , ja he kaatoivat palvelut osittain omaksi huvikseen .
Script kidit eivät ole kadonneet
Kansainvälisissä verkkokeskusteluissa Lizard Squadin jäseniä nimitetään " script kideiksi " .
Nimityksellä tarkoitetaan nuoria kokemattomia hakkereita , jotka yrittävät hyökätä eri tietoverkkoihin ja järjestelmiin yleensä muiden kehittämillä hyökkäysmenetelmillä tai -välineillä .
Syynä toimintaan on yleensä näyttämisen tai kokeilun halu .
Vielä viime vuosikymmenellä script kidejä pidettiin todellisena tietoturvauhkana , mutta harrastelijoiden hyökkäykset tuntuvat kadonneen tietoturvayhtiöiden uhkakuvista .
Pitäisikö heihin suhtautua vakavammin ?
– Script kidejä on edelleen , mutta viime aikoina on puhuttu enemmän valtiollisista hyökkäyksistä , koska se on vakavampaa kuin script kidien touhu , sanoo Nixun Kairinen .
– Eihän se ole muuttanut sitä , että heiltä yhä löytyy osaamista .
Sekä Kairinen että F-Securen Hyppönen sijoittavat script kidit samaan luokkaan hakkeri-aktivistien eli haktivistien kanssa .
Haktivistit tekevät hyökkäyksiä yleensä aatteellisista syistä .
Lizard Squadin toiminta ei kuitenkaan ole aatteellista .
Hyppösen mukaan uuden polven script kidit ovat olleet koko elämänsä netissä ja he ajattelevat siitä eri tavalla kuin vanhempi polvi .
Hyppösen mukaan heillä onkin eri säännöt .
Lizard Squad muistuttaa Hyppösen mielestä parin vuoden takaista LulzSec-ryhmää , joka sekin teki suurta huomiota saaneita verkkohyökkäyksiä .
– Kuudesta jäsenestä viisi löydettiin ja tuomittiin .
Yksi on edelleen kateissa .
Veikkaan , että Lizard Squadille käy samalla tavalla .
Kaikki palvelut ovat kaadettavissa
– Täytyy muistaa , ettei palveluihin murtauduttu sisään , sanoo tutkimusjohtaja Mikko Hyppönen tietoturvayhtiö F-Securesta .
Sen sijaan palvelut kaadettiin palvelunestohyökkäyksellä , " dossauksella " , eli kuormittamalla palveluita ylimääräisellä verkkoliikenteellä .
– Mikä tahansa palvelu on dossattavissa .
Raja tulee vastaan millä tahansa palvelulla , Hyppönen sanoo .
– Jopa Google on kertaalleen kaadettu palvelunestohyökkäyksellä .
Tosin se oli vuonna 2009 .
Jos Googlen voi kaataa , niin minkä tahansa voi kaataa .
Se on vain hyökkääjän innosta kiinni .
Hyökkäyksiä voi tehdä esimerkiksi hankkimalla rikollisten sivustoilta botnettejä eli kaapattujen tietokoneiden verkostoja .
Petri Kairisen mukaan botnettien avulla on helppo toteuttaa hyökkäyksiä .
Tällaisia hyökkäyksiä on vaikea torjua .
– Silloin syntyy hajautettu palvelunestohyökkäys , eli liikennettä tulee useasta lähteestä , jolloin sitä on vaikea estää , Kairinen sanoo .
Kairisen mukaan niitä vastaan voi koettaa suojautua esimerkiksi solmimalla etukäteen yhteyksiä eri operaattoreihin , joiden kanssa voi sopia toimintatavoista hyökkäyksen sattuessa .
Varsinainen murtautuminen yrityksen verkon sisälle on kuitenkin yhä paljon vaikeampaa kuin palvelunestohyökkäys .
– On paljon helpompaa sulkea liikenne pankkia ympäröiviltä kaduilta kuin murtautua sen holviin , vertaa Hyppönen .
