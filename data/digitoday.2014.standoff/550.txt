Facebook uudisti vaivihkaa : Kerää ja jakaa tietosi myös WhatsAppista
Facebook kerää ja jakaa käyttäjiensä tietoja ehkä enemmän kuin koskaan aiemmin .
Yhtiö aikoo yhdistää Facebookista keräämänsä tiedot WhatsAppin ja Instagramin kanssa .
Facebook on uudistanut käyttäjien yksityisyyttä koskevia tietosuojakäytäntöjään Euroopassa .
Uudet tietosuojakäytännöt julkistettiin viime perjantai-iltana , joten ne jäivät ajankohdan takia vähälle huomiolle .
Uusissa tietosuojakäytännöissä Facebook ottaa oikeudet kerätä ja jakaa käyttäjistään enemmän tietoja kuin ehkä koskaan aiemmin .
Yhtiö ilmoitti keräävänsä käyttäjien tietoja Facebookin lisäksi myös muista sen hallitsemista palveluista .
Näihin kuuluvat myös Facebookin ostamat suositut WhatsApp- sekä Instagram-palvelut .
— Saamme sinua koskevia tietoja Facebookin omistamilta tai johtamilta yrityksiltä näiden yritysten ehtojen ja käytäntöjen mukaisesti .
Lisätietoja näistä yrityksistä ja niiden tietosuojakäytännöistä , todetaan uudistuneissa tietosuojakäytännöissä .
Vielä viime vuoden lokakuussa WhatsAppin perustaja Jan Koum julisti , että " Tietosuojan kunnioittaminen on koodattu dna:hamme , ja me rakensimme WhatsAppin sen ympärille , että tietäisimme teistä mahdollisimman vähän " .
Facebookin omistamiin palveluihin kuuluu myös suomalaisen ProtoGeon perustama Moves-sovellus , joka seuraa käyttäjien liikuntaa ja liikkeitä .
Facebook kerää tietoja käyttäjistä myös muilta verkkosivustoilta , jotka eivät näytä liittyvän yhteisöpalveluun .
— Saamme sinua ja toimiasi Facebookissa ja sen ulkopuolella koskevia tietoja kolmannen osapuolen kumppaneilta .
Tällaisia tietoja ovat tiedot , jotka saamme kumppaneiltamme tarjotessamme yhdessä heidän kanssaan palveluita tai mainostajilta , joilla on tietoja kokemuksistasi ja yhteyksistäsi heihin .
Facebook kertoo myös hieman , mitä se aikoo kaikella keräämällään tiedolla tehdä .
Yhtiön mukaan se käyttää tietoja esimerkiksi palveluiden tarjoamiseen sekä mainontaan .
— Lähetämme tietojesi perusteella sinulle markkinointiviestintää sekä tiedotamme palveluistamme , käytännöistämme ja ehdoistamme , yhtiön tietosuojakäytännöissä kerrotaan .
— Käytämme keräämiämme tietoja mainostus- ja mittausjärjestelmien parantamiseen , jotta voimme näyttää käyttäjille mahdollisimman hyvin heidän kiinnostuksen kohteitaan vastaavia mainoksia sekä palveluissamme että niiden ulkopuolella sekä mitata mainosten ja palveluiden tehoa ja tavoittavuutta .
Tietosuojakäytäntöjen sanamuodot antavat Facebookille aika paljon mahdollisuuksia tietojen keräämiseen ja käyttöön .
Saksan tietosuojavaltuutettu Johannes Caspar on jo vaatinut Facebookilta tarkempaa selvitystä siitä , miten yhtiö aikoo kerätä ja käyttää tietoja , kertoo uutistoimisto Bloomberg .
— Mielestäni on ongelmallista , että Facebook aikoo vaihtaa käyttäjien tietoja eri yksiköidensä välillä , mukaan lukien WhatsApp ja Instagram .
Caspar aikoo neuvotella asiasta Euroopan muiden tietosuojavaltuutettujen kanssa .
