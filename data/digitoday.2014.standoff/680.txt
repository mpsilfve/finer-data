Työsähköpostit iltakuuden jälkeen kielletään Ranskassa
Ranskan teknologia- ja konsulttialaa edustavat ammattijärjestöt ovat sopineet , etteivät työntekijät saa seurata työhön liittyviä sähköposteja tai viestejä iltakuuden jälkeen .
Ammattiyhdistysliikkeet valvovat sopimuksella 35 tunnin työaikalain noudattamista .
Noin miljoona Ranskan teknologia- ja konsulttialan työntekijää ei jatkossa saa vastaanottaa ja lukea työhön liittyviä sähköposteja tai tekstiviestejä iltakuuden jälkeen .
Myös työhön liittyvät puhelut on kielletty .
Laillisesti sitovan sopimuksen ovat tehneet konsultti- ja teknologiayrityksien työnantajia edustavat Syntec- ja Cinov -järjestöt sekä heidän työntekijöitään edustavat CFDT- ja CGC-ammattiyhdistysliikkeet kuuden kuukauden neuvottelujen jälkeen , kertoo ranskalainen Les Echos -talouslehti .
Sopimuksen tavoitteena on varmistaa , että Ranskassa noudatetaan Ranskan ja Euroopan säädöksiä työkuormasta ja vähimmäislepoista , kertoo Les Echos .
Ranskan ammattiyhdistysliikkeet ovat olleet huolestuneita siitä , että maan yritykset ovat rikkoneet vuonna 1999 säädettyä 35 tunnin työaikaa kuormittamalla työntekijöitä iltaisiin älypuhelimien ja työsähköpostien välityksellä .
Sopimuksen perusteella työnantajat eivät saa painostaa työntekijöitään lukemaan työviestejä vapaa-ajallaan , kertoo brittilehti The Guardian .
