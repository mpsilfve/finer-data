Fanien toive toteutumassa : Winamp ei kuolekaan
Klassinen mediasoitin on edelleen ladattavissa ja on saamassa lisäksi uuden kodin , TechCrunch uutisoi .
Yhdysvaltalaisen AOL:n omistama mediatoistin Winamp näyttää jatkavan eloaan , vaikka vaikuttavan historian omaavan ohjelmiston piti olla jo matkansa päässä .
Toistinta voi edelleen ladata Winamp.comista .
TechCrunchin mukaan Winamp ja myös radiosovellus Shoutcast ovat siirtymässä nettiradioasemapalvelu Radionomylle , jonka päämaja sijaitsee Brysselissä Belgiassa .
TechCrunch sanoo kuulleensa luotettavasta lähteestä , että kaupan pitäisi olla valmis viimeistään perjantaina .
Jo nyt Winampin nimipalvelimet on siirretty Radionomylle .
Radionomy , jolla on katalogissaan noin 6000 radioasemaa , saisi Shoutcastin myötä kymmeniä tuhansia uusia asemia valikoimaansa .
Winamp puolestaan voisi auttaa ohjelmoimaan asemia ja tarjota ylimääräisiä palveluja , TechCrunch miettii .
Outona yksityiskohtana kukaan ei ole viitsinyt poistaa vanhaa ilmoitusta Winampin kuolemasta ohjelmiston verkkosivuilta .
Softan lataajia varoitetaan yhä , että viimeinen mahdollinen latauspäivä on 20. joulukuuta 2013 .
