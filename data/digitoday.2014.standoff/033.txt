Wii U kyntää syvällä , Nintendon johto nipistää palkoistaan
Nintendon pelilaite on käynyt kaupaksi kehnosti , joten yhtiön johto alentaa palkkojaan .
Japanilaisen Nintendon pääjohtaja puolittaa palkkansa muun johdon selvitessä 30 prosentin palkanalennuksella , kun yhtiön pelikonemyynti on sujunut kehnosti ja näkymät ovat huonot .
Nintendo myi tilivuotensa yhdeksän ensimmäisen kuukauden aikana 2,4 miljoonaa Wii U -pelilaitetta .
Nintendon kilpailijoista Sony kertoo myyneensä jo 4,2 miljoonaa Playstation 4:ää , joka tuli markkinoille vasta marraskuun puolivälissä .
Microsoft puolestaan kertoo Xbox-toimitustensa yltävän kolmeen miljoonaan kappaleeseen .
Nintendon pääjohtaja Satoru Iwata kertoi eilisen tulosjulkistuksen yhteydessä yhtiön suunnittelevan uutta liiketoimintamallia .
Nintendo aikoo myös käynnistää omien osakkeiden takaisinosto-ohjelman .
Nintendoa ennen Iwataa peräti 53 vuotta vetänyt Hiroshi Yamauchi kuoli viime vuoden marraskuussa .
Yamauchilla oli Nintendosta yhdentoista prosentin osuus , ja yhtiö arvelee hänen perillistensä joutuvan myymään osakkeita perintöverojen maksamiseksi .
– Osakemyynti ei ole osakkeenomistajien edun mukaista .
Se ei kuitenkaan ole ainoa syy takaisinostoihin .
Perinteisesti olemme palkinneet osakkaita osingoin , mutta siihen meillä ei nyt ole mahdollisuutta , Iwata sanoi esitellessään yhtiön tulosta .
Aiemmin tässä kuussa Nintendo järkytti markkinoita ennustaessaan koko vuoden tuloksensa jäävän tappiolliseksi .
