NSA soluttautuu verkosta irti oleviin koneisiin radioaalloilla
NSA tartuttaa tietokoneita paitsi verkkohyökkäyksillä , myös paikan päällä käyttämällä hyväkseen ikivanhaa teknologiaa , The New York Times kertoo .
Yhdysvaltain tiedusteluviraston NSA:n vakoiluhankkeista saatiin taas lisää tietoa .
The New York Times -sanomalehti ( NYT ) kirjoittaa viraston saastuttaneen lähes 100\_000 tietokonetta ympäri maailmaa paljastamaan salansa tai auttamaan jatkohyökkäyksissä .
Arvion antoi nimettömänä pysyttelevä virkamies .
Lehti vertaa lukemaa tietoon viime syksyltä , minkä mukaan NSA oli vuoteen 2008 mennessä iskenyt 50\_000 kohteeseen eri puolilla maapalloa .
Tosin silloin puhuttiin ehkä enemmänkin tietoverkoista kuin yksittäisistä tietokoneista .
Useissa tapauksissa tietokoneet on tartutettu verkon kautta , mutta NSA ei kaihda myöskään paikan päällä suoritettuja tartuntoja , NYT sai selville vuodetuista NSA-asiakirjoista ja muista lähteistä .
Näissä tapauksissa NSA on käyttänyt radioaaltoja , joita voidaan lähettää tietokoneiden sisälle salaa käyttäjien tietämättä ujutetuista piirilevyistä ja usb-korteista .
Menetelmä pohjaa yli sata vuotta vanhaan radioteknologiaan .
Radioaaltojen avulla NSA on päässyt käsiksi tietokoneisiin , joita on yritetty suojella saastumisilta pitämällä ne irti internetistä .
Kaiken kaikkiaan NSA on eri keinoin tunkeutunut muun muassa Kiinan ja Venäjän armeijan sekä Meksikon poliisin ja Euroopan unionin eri kauppainstituutioiden tietokoneisiin , NY Times väittää .
Hankkeestaan NSA on käyttänyt nimeä Quantum .
NSA katsoo toimintansa olevan pikemminkin aktiivista puolustamista kuin hyökkäämistä .
Virasto ei kommentoinut lehden väitteitä sinänsä , mutta korosti , ettei se käytä menetelmiään ulkomaisten yritysten kauppasalaisuuksien varastamiseen .
Yhdysvallat on toistuvasti syyttänyt Kiinaa kauppasalaisuuksien vohkimisesta .
NSA painotti keskittyvänsä puolustukseen myös äskettäisessä Wired-lehden haastattelussa .
F-Secure ei uskonut sanaakaan .
