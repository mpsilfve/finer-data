Twitter kiinni Turkissa : Pääministeri uhosi tuhoavansa sen
Turkin omavaltainen pääministeri suuttui Twitterille .
Mikroblogiin pääsy estettiin torstaina .
Turkin kymmenen miljoonaa Twitterin käyttäjää on joutunut viestintämottiin viranomaisten estettyä pääsyn palveluun .
Estoa olisi mahdollista kiertää tekstiviesteillä , mutta Twitteristä riippuvaiset käyttäjät eivät saa tietoa kiertoteistä , amerikkalainen NPR raportoi .
Osa Twitter-tileilleen yrittäneistä turkkilaisista on ohjattu ilmoitukseen , jossa Turkin teleregulaattori ilmoittaa eston syyksi oikeuden määräämät suojelutoimenpiteet .
Ennen Twitterin hiljenemistä Turkin pääministeri Recep Tayyip Erdogan oli luvannut tuhota Twitterin , koska palvelu ei suostunut poistamaan hallinnon korruptiosta kertovia tviittejä .
Aikaisemmin torstaina Erdogan uhosi BBC:n mukaan :
– En välitä ollenkaan siitä mitä kansainvälinen yhteisö ajettelee .
Jokainen tulee näkemään Turkin tasavallan voiman .
Laajat korruptiotutkinnat ja niihin liittyvät tutkijoiden ja poliisien erottamiset ovat ravistelleet Erdoganin hallitusta .
