Analyytikko : Nokian Normandy lienee totta
Huhut ja kuvat Nokian uudesta Normandy-laitteesta ovat levinneet jo niin laajalti , että sen olemassaoloa pidetään melko todennäköisenä .
Näin arvioi Inderesin analyytikko Mikael Rautanen .
Pian entiseksi matkapuhelinyhtiöksi muuttuva Nokia saattaa tehdä yllätyspaluun puhelinvalmistajaksi , veikkaa Inderesin analyytikko Mikael Rautanen nettipankki Nordnetin aamukatsauksessa .
Rautanen pohtii , mitä markkinoilla talven aikana liikkuneet huhut Nokian mahdollisesta Android-laitteesta merkitsevät .
Hänen mukaansa huhut ja kuvat Normandyksi nimetystä laitteesta ovat levinneet jo sen verran laajalti , että sen olemassaolo tuntuu todennäköiseltä .
Rautanen näkee huhujen taustalla kolme vaihtoehtoa .
Ensimmäinen on Nokian nopea yllätyspaluu puhelinvalmistajaksi , sillä joidenkin huhujen mukaan Normandya kehitettäisiin yksikössä joka jää Microsoft-kaupassa Nokialle .
Nokia ei saa valmistaa puhelimia omalla nimellään ennen vuotta 2016 , mutta Rautasen mukaan uuden puhelimen julkaisu toisella tuotemerkillä olisi teoriassa mahdollista .
Nokian paluu puhelinvalmistajaksi ei kuitenkaan olisi helppo .
Ehkä todennäköisempänä vaihtoehtona Rautanen pitää sitä , että huhuttu laite on jo pitkään ollut osa Microsoftille siirtyvän matkapuhelinyksikön strategiaa ja olisi seuraavan sukupolven Asha-mallistoa .
Kolmas , vaikkakin Rautasen mukaan nyt jo epätodennäköinen vaihtoehto olisi , että Normandy-huhut ovat alun alkaenkin olleet perättömiä .
