Barcelonan mobiilimessut pestasi Facebook-miehen pääpuhujaksi
Facebookin perustaja Mark Zuckerberg saapuu mobiilialan MWC-messuille Barcelonaan helmikuun lopulla .
Barcelonassa 24.-27. helmikuuta järjestettävät Mobile World Congress -messut lähestyvät , ja messuja järjestävä GSMA on julkaissut tietoja tapahtuman esiintyjistä .
Tapahtuman avauspäivän pääpuhujaksi saapuu yhteisöpalvelu Facebookin perustaja ja pääjohtaja Mark Zuckerberg , joka esiintyy MWC-messuilla ensimmäistä kertaa .
Myös 26. helmikuuta esiintyvä IBM:n pääjohtaja Virginia Rometty on yksi tapahtuman pääpuhujista .
Aiempien vuosien tapaan tapahtumassa esiintyvät myös useiden operaattoreiden toimitusjohtajat .
Mobiilialan ammattilaisille , analyytikoille ja medialle tarkoitetut MWC-messut ovat yksi tärkeimmistä vuosittaisista telealan tapahtumista .
Esimerkiksi matkapuhelinvalmistajat sekä muut alan yritykset julkaisevat ja esittelevät messujen aikana uusia tuotteitaan .
Messuille odotetaan tänäkin vuonna yli 1700 näytteilleasettajaa ja 70\_000 kävijää .
