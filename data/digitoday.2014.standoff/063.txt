F-Secure : Emme petä Younited-kaupalla asiakaslupaustamme
F-Securen toimitusjohtaja Christian Fredriksonin mukaan Younitedin myynti oli taloudellisesti perusteltua .
Tietoturvayhtiö F-Secure ilmoitti tänään myyvänsä pilvitallennuspalveluihin liittyvän liiketoimintansa eli Younitedin amerikkalaiselle Synchronoss-yhtiölle .
Kauppahinta on 60 miljoonaa dollaria ( 52 miljoonaa euroa ) , ja sen uskotaan näkyvän F-Securen tämän vuoden tuloksessa 20 miljoonan euron ylimääräisenä liikevoittona .
F-Secure ja Synchronoss ilmoittivat myös , että ne alkavat myydä ristiin toistensa tuotteita .
Synchronossin pääliiketoiminta-alue on pilvitallennus ja F-Securella tietoturva .
Myyntiä aiotaan tehdä etenkin operaattorien kautta .
Asiaa Digitodaylle kommentoinut F-Securen toimitusjohtaja Christian Fredrikson sanoo , että Synchronoss ja F-Secure dominoivat operaattorien kautta tehtävää myyntiä Pohjois- ja Etelä-Amerikassa sekä Euroopassa miltei sadan prosentin osuudella .
Myös Aasiassa niillä on vahva jalansija .
Younited-konesalit sijaitsevat toistaiseksi Suomessa , sillä F-Secure vastaa yhä niiden ylläpidosta .
— Meille jää hosting-palvelu ja he ottavat asiakkuudet , Fredrikson selittää .
Ajan myötä palvelu siirtyy Synchronossin hoidettavaksi .
Fredrikson ei tunne amerikkalaisten pitkän aikavälin suunnitelmia , kuten mahdollista halua sulauttaa Younited osaksi Synchronossin omaa palvelukokonaisuutta .
Toistaiseksi tieto on useammalla salaus- ja suojauskerroksella suojattua , eikä siihen pääse käsiksi F-Securen ohi .
Onko amerikkalainen ostaja ongelma ?
Toimitusjohtaja Fredrikson myöntää , että Synchronossin amerikkalaisuudesta muodostuu " jännä kuvio " .
Yhdysvaltain Patriot Act -laki voi valtuuttaa internet-yhtiöt luovuttamaan tietoja ja vaikenemaan asiasta .
Younitedia on markkinoitu muun muassa " kieltäytymisenä hallitusten valvovilta silmiltä " .
Fredrikson muistuttaa , että Microsoft on haastanut käytännön ja käy parhaillaan oikeutta siitä , voiko amerikkalaisyhtiö olla luovuttamatta irlantilaisella palvelimellaan sijaitsevia tietoja Yhdysvaltoihin .
Fredriksonin mukaan Younited muodosti alle 10 prosenttia F-Securen liikevaihdosta ja oli erillinen liiketoimintahaara suhteessa yhtiön pääliiketoimintaan eli tietoturvaan .
Jatkossa F-Secure aikoo keskittyä entistäkin tiiviimmin pääliiketoimintaansa .
— Tässä on strateginen muutos , josta viestimme varovasti jo viime vuonna .
Näemme suurimmat mahdollisuudet kasvuun kyberturvallisuudessa ja " internet of thingsissä " , Fredrikson sanoo .
Yhtiön lanseeraamat F-Secure Key -salasananhallintapalvelu ja Freedome ovat saamassa jatkoa , sillä ne ovat osa yhtiön pääliiketoimintaa .
Fredriksonin mielestä kauppa ei petä F-Securen asiakkaita tai aiheuta kolausta yhtiön maineelle .
— Olen tätä paljon ajatellut , enkä koe sitä niin .
Tämä on liiketoimintastrategian kannalta perusteltu päätös .
Tämä ei riko tietoturva-arvolupaustamme , Fredrikson toteaa .
