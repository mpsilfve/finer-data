HTC ennustaa odotettua huonompaa tulosta
Taiwanilainen matkapuhelinvalmistaja HTC ennustaa jäävänsä alkuvuonna markkinaodotuksia raskaammin tappiolle liikevaihdon supistuessa samoin odotettua enemmän .
HTC arvioi ensimmäisen vuosineljänneksen osakekohtaisen tappionsa olevan 2,1-2,6 Taiwanin dollaria ( 0,05-0,06 euroa ) , kun analyytikot ovat povanneet keskimäärin 0,88 dollarin osakekohtaista tappiota .
Liikevaihtonsa HTC arvioi asettuvan 34–36 miljardiin Taiwanin dollariin ( 820-870 miljoonaa euroa ) , kun analyytikoiden odotus oli 39,3 miljardia dollaria ( 950 miljoonaa euroa ) .
Myynnin jatkuva väheneminen painoi viime vuonna HTC:n tuloksen tappiolle ensimmäistä kertaa yhtiön historiassa .
HTC aikoo jatkaa markkinointipanostuksiaan saadakseen suunnan kääntymään .
Yhtiö ei kuitenkaan kerro , aikooko se kasvattaa markkinointibudjettiaan .
HTC:n ennusteen perusteella yhtiön myynti jää ensimmäisellä vuosineljänneksellä pienimmäksi sitten vuoden 2009 .
Viime vuonna HTC:n tulos jäi pakkaselle loppuvuoden kahdella peräkkäisellä neljänneksellä , mikä painoi myös koko vuoden tuloksen tappiolle .
