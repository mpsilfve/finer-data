Huono ajoitus , huono maine : Yritykset loikkaavat Windows 8:n yli
Surullisen kuuluisa Vista ei ole jäämässä ainoaksi Windowsiksi , jonka yritykset ovat suurelta osin sivuuttaneet .
Ainakin Suomessa Windows 8 on kokemassa saman kohtalon .
Marketvisio tarkasteli Windows 8 -käyttöjärjestelmän näkymiä suomalaisissa yrityksissä , eikä hyvältä näytä .
Lyhyesti sanottuna " Windows 8 on kokemassa yritysmaailmassa Windows Vistan kohtalon " .
Jopa lähes puolet organisaatioista aikoo hypätä kokonaan Kasin yli , vaikka Windows 9:n aikataulusta ei ole vielä mitään lukkoon lyötyä tietoa .
Suurissa vähintään tuhannen hengen organisaatioissa luku on vieläkin suurempi , 56 prosenttia .
Tilanteen selittää osin se , että moni on juuri käynyt läpi siirtymän Windows 7:ään , mistä toki ropisee rahaa Microsoftin kassaan .
Suurin syy Kasin heikkoihin näkymiin onkin sen huono ajoitus .
Mutta ei uutuuden kehnoa mainettakaan voi sivuuttaa .
Marketvision mukaan " selvää on , että massiivisesta markkinoinnista huolimatta Microsoft ei ole pystynyt vakuuttamaan organisaatioiden päättäjiä käyttöjärjestelmän tarjoamista hyödyistä liiketoiminnalle .
Juuri tähän samaan asiaan kompastui myös Vista " .
Viidessä prosentissa organisaatioita käytetään tällä hetkellä Windows 8:aa ja yleisin käyttöjärjestelmä se on vasta kahdessa prosentissa .
Seiska puolestaan on yleisin 87 prosentissa organisaatioita .
Huolestuttavasti tietoturvatukensa menettänyt Windows XP on edelleen yleisin käyttöjärjestelmä joka kymmenennessä organisaatiossa .
Lohdullista on , että niissä ei sentään aiota odottaa Windows 8:n seuraajaa .
– Varsinkin suurissa organisaatioissa keskitytään nyt käyttöjärjestelmämigraatioihin .
Windows 8 saanee hieman lisää markkinaosuutta , mutta vahvasti näyttää siltä , että selvä enemmistö vielä XP:tä käyttävistä organisaatioista päivittää työasemansa Seiskaan , toteaa Marketvision johtaja Mika Rajamäki tiedotteessa .
