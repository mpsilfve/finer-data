Rovio : Emme anna pelaajien tietoja NSA:lle
Rovio kiistää antaneensa Angry Birds -pelaajien tietoja eri valtioiden vakoojille .
Suomalainen peliyhtiö Rovio kiistää jakaneensa tietoja tai tehneensä mitään yhteistyötä eri valtioiden vakoilujärjestöjen kuten Yhdysvaltojen NSA:n tai Britannian GCHQ:n kanssa , yhtiö tiedottaa .
Sanomalehti The New York Times väitti Yhdysvaltojen ja Britannian vakoojien päässeen käsiksi matkapuhelimen käyttäjien tietoihin useiden mobiilisovellusten kautta .
Yksi nimetyistä sovelluksista oli Rovion Angry Birds -peli .
Lehti perustaa väitteensä entisen CIA:n työntekijän Edward Snowdenin vuotamiin tietoihin .
Rovion mukaan vakoilu on tehty mahdollisesti mainosverkoston kautta , jota käyttävät myös miljoonat muut mobiilipalvelut ja verkkosivut .
Jos tämä pitää paikkansa , mikään internet-yhteydessä oleva ja mainoksia sisältävillä sivuilla vieraileva laite ei ole turvallinen .
Rovion toimitusjohtaja Mikael Hedin mukaan yhtiö harkitsee , jatkaako se yhteistyötä mainosverkoston kanssa , jos vakoiluväitteet pitävät paikkansa .
