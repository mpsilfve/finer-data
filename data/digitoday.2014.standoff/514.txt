Snapchat pyytää taas anteeksi : Nyt roskapostia
Ensin kuvaviestipalvelu ei meinannut pyytää millään anteeksi , ja nyt anteeksipyyntöjä on saatu jo kaksi muutaman päivän sisällä .
Vakavasta tietomurrosta vasta toipumassa ollut Snapchat törmäsi viikonloppuna uuteen ongelmaan , roskaviesteihin .
Palvelun mukaan se sai valituksia käyttäjiltä lisääntyneistä turhista viesteistä .
– Haluamme pyytää anteeksi kaikkia ei-toivottuja Snapseja ja kertoa , että tiimimme työskentelee ongelman korjaamiseksi , Snapchat kirjoitti blogiinsa maanantaina .
Snapchatin mukaan roskapostiongelma ei liity Find Friends -toiminnon haavoittuvuuteen , jonka avulla palvelusta paljastettiin 4,6 miljoonaa käyttäjänimeä ja niiden osin peitetyt puhelinnumerot .
Snapchat pyysi vuotoa anteeksi viime torstaina pitkällisen odotuksen jälkeen .
Snapchatin mukaan roskan lisääntyminen johtuu palvelun nopeasta kasvusta .
Turhia viestejä voi estää valitsemalla asetuksista , ketkä saavat lähettää Snaps-kuvaviestejä .
Silti jää askarruttamaan , liittyykö roskaposti kuitenkin jollain tavalla hakkerien joulukuussa paljastamiin tietoturvaongelmiin , joista yksi mahdollisti juurikin uusien tilien perustamisen palveluun massoittain ja roskapostittamisen niiden kautta .
