Google-pomo Glassista : " Nollauksen paikka "
Talousjohtaja ei julkista Googlen älylaseja kuolleiksi , mutta projektia harkitaan syvällisesti uudelleen .
Google lopetti äskettäin Glass-älylasiensa myynnin ennen kuin laseista oli edes ehditty kehittää valmis kuluttajaversio .
Samalla lasien kehitys siirrettiin Google X -yksiköstä Googlen tytäryhtiöön Nestiin .
Laseja ei kuitenkaan kuopattu kokonaan , ja Googlen talousjohtaja Patrick Pichette vahvisti tämän yhtiön tulospuhelussa torstaina .
– Kun tiimit eivät kykene ylittämään esteitä , mutta uskomme potentiaalia olevan yhä paljon , voimme pyytää heitä pysähtymään ja nollaamaan strategiansa ajan kanssa , kuten hiljattain teimme Glassin tapauksessa , Pichette sanoi muun muassa TechCrunchin mukaan .
Glass siis hengittää vielä .
Mutta Pichette vilautti kirvestä ja kertoi Googlen olevan valmis myös käyttämään sitä , jos tarve vaatii .
– Niissä tilanteissa , joissa projekteilla ei ole toivomaamme vaikutusta , me teemme vaikeita linjauksia , me päätämme peruuttaa ne , ja olette nähneet meidän tekevän näin kerta toisensa jälkeen , johtaja jatkoi .
TechCrunchin mukaan Google rohkaisee kehittäjiä edelleen tekemään sovelluksia Glassille , vaikka onkin nyt selvää , että Glass ei lennä kauppojen hyllyille ainakaan lähiaikoina .
