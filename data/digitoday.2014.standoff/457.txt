FireEye maksoi miljardi dollaria kiinalaistuntija Mandiantista
Tietoturva on muuttumassa kuumaksi bisnessektoriksi myös pörssissä .
NSA:n ja Kiinan tiedustelulonkeroiden tunnistaminen on tärkeää suuryrityksille .
New Yorkin pörssissä noteerattu FireEye maksoi yli miljardi dollaria tietoturvayritys Mandiantista , joka saavutti julkisuutta paljastamalla urkintajälkien johtavan Kiinassa sijaitseviin palvelimiin .
Sen mukaan kiinalaiset olivat urkkineet tietoja yli sadasta amerikkalaisyrityksestä .
Yrityskauppa , jossa käteisellä maksettiin 106 miljoonaa dollaria ja loput FireEyen omilla osakkeilla , sai reippaan hyväksynnän sijoittajilta .
Jälkipörssissä FireEyen osake nousi 22 prosenttia .
Mandiantin perustajasta Kevin Mandiasta tulee FireEyen varatoimitusjohtaja .
Hän on entinen armeijan kyberrikostutkija .
Hän perusti Mandiantin vuonna 2004 , jolloin hän ei saanut rahoitusta ollenkaan ulkopuolelta .
Alun perin konsulttiyrityksenä aloittanut Mandiant kehitti omat työkaluohjelmistonsa , joiden myynti tuo nyt noin puolet yrityksen sadan miljoonan dollarin liikevaihdosta .
FireEyen toimitusjohtajana jatkaa David DeWalt , joka on Intelin vuonna 2010 ostaman McAfeen entinen toimitusjohtaja .
DeWalt sanoi The Financial Timesin uutisessa , että NSA:n massavakoilun paljastuminen ja Mandiantin julkisuuteen tuoma kiinalaisten harjoittama urkinta on nopeuttanut yrityksen liiketoimintamahdollisuuksia .
– Monet yritykset , organisaatiot ja valtiot sanoivat , katsokaa kuinka nämä supervallat seuraavat ja varastavat yrityksiltä .
Tietoisuus näistä asioista on kiihtymässä nopeasti vuodentakaisesta , DeWalt sanoi .
Kevin Mandia sanoi perustaneensa yrityksensä sille ajatukselle , että tietoturvaloukkaukset ovat väistämättömiä ja yritysten täytyy toimia rajoittaakseen niiden seurauksia eivätkä ne voi turvautua pelkästään suojautumiseen .
Vuonna 2004 ajatusta ei hyväksytty , mutta nyt se hyväksytään yleisesti .
Voidakseen reagoida uhkiin nopeammin yritykset profiloivat hakkereita ja yrittävät ennustaa , millaisia haittaohjelmia ne yrittävät tunkea yritysten verkkoihin samaan tapaan kuin poliisi tunnistaa rikollisten toimintatapoja .
