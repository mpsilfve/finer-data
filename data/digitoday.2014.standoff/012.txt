Älypuhelimet rokottivat Intelin myyntiä
Puolijohdejätti Intel kasvatti hieman liikevaihtoaan ja tulostaan viime vuoden viimeisellä neljänneksellä edellisvuodesta , vaikka pc-koneiden myynti jatkoikin laskuaan .
Liikevaihto ja tulos osuivat hyvin lähelle markkinaodotuksia .
Nettotulos parani loka–joulukuussa 6,4 prosenttia vuodentakaisesta vertailukaudesta 2,6 miljardiin dollariin .
Liikevaihtoaan Intel kasvatti kolme prosenttia 13,8 miljardiin dollariin .
Intelin liikevaihtoa rasitti edelleen se , että kuluttajat ovat siirtymässä yhä enemmän pc-tietokoneista älypuhelinten ja tablettien käyttöön .
Yhtiön on näin vaikea enää saada kasvua pc-koneissa käytettävistä puolijohteista .
Intelin pc-siruja valmistavan yksikön liikevaihto pysyi loppuvuonna edellisvuoden lukemassa .
Liikevoitto koheni kuitenkin viidenneksen .
Tutkimusyhtiö Gartner on arvioinut , että pc-koneiden maailmanlaajuinen myynti väheni seitsemän prosenttia loka–joulukuussa edellisvuodesta .
Kyseessä oli jo seitsemäs peräkkäinen neljännes , jolloin myynti oli laskussa .
Intelin datakeskusyksikön liikevaihto sen sijaan kasvoi , samoin liikevoitto .
Myös yksikkö , joka valmistaa siruja älypuhelimiin ja tabletteihin , onnistui kasvattamaan liikevaihtoaan .
Liiketappio kuitenkin kasvoi .
Intel julkisti tuloslukunsa eilen illalla New Yorkin osakemarkkinoiden sulkeuduttua .
Jälkikaupankäynnissä osake laski lähes viisi prosenttia .
Viime vuonna Intelin osakekurssi vahvistui 26 prosenttia .
