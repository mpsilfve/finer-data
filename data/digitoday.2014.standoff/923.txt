Paha moka : Kiinalaisten suosikkisovellus heilutti Yhdysvaltain lippua
Mitä yhteistä on Yhdysvaltain lipulla ja kansalaisoikeuksilla ?
Monien kiinalaisten mielestä ei mitään .
Suuri kiinalainen teknologiayritys Tencent joutui pyytämään anteeksi kiinalaisilta käyttäjiltään , kun sen suosittu WeChat-viestisovellus esitti Yhdysvaltain lippua huomattavasti tarkoitettua laajemmin .
Kun WeChatissa kirjoitti englannin kielellä sanat " civil rights " ( kansalaisoikeudet ) , sovellus vyörytti kasan lepattavia tähtilippuja ylhäältä alas pitkin ruutua .
Asiasta kirjoittaa muun muassa The Wall Street Journal , jonka mukaan tällaisten pikkukuvien käyttö WeChatissa on sinänsä yleistä .
Esimerkiksi synttärionnittelu " happy birthday " tuottaa ruutuun putoavia kakkuja .
Mutta Tencentin mukaan Yhdysvaltain lipun piti näkyä vain yhdysvaltalaisille käyttäjille ja se oli tarkoitettu muistamaan kansalaisoikeuksien puolesta taistellutta Martin Luther King Jr.:ää .
Tencent pyytää anteeksi ja vetoaa tekniseen virheeseen , joka sai liput näkymään myös Yhdysvaltain ulkopuolella .
Nyt lippuja ei enää näe Manner-Kiinassa tai Hongkongissa .
Yhdysvaltain lippujen näyttäminen ja yhdistäminen kansalaisoikeuksiin herätti kummastelua , kiinnostusta , mutta myös arvostelua Kiinassa , missä kansalaisoikeuksista lienee ylipäätään vaikeaa puhua julkisesti .
Tosin maailmassa on runsaasti muitakin kuin kiinalaisia , jotka suhtautuvat epäilevästi Yhdysvaltain rooliin kansalaisoikeuksien puolustajana .
Epäselväksi jäi , näkyvätkö Yhdysvaltain liput edelleen muualla kuin Kiinassa .
WeChat tukee toistakymmentä kieltä ja sillä on käyttäjiä esimerkiksi Venäjällä .
