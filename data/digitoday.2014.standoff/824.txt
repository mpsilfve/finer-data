Entinen CIA-pomo : NSA-vakoilu olisi estänyt WTC-iskut
CIA:n entinen kakkosmies otti rohkeasti kantaa NSA-vakoilun puolesta CBS:n tv-haastattelussa .
Yhdysvaltain keskustiedustelupalvelu CIA:n entinen varajohtaja Mike Morell joutui käsittelemään vaikeaa kysymystä CBS:n Face the Nation -ohjelman grillauksessa .
Hänen mielestään tiedusteluvirasto NSA:n nykyinen kyvykkyys olisi ollut omiaan tekemään tyhjiksi lentokonekaapparien suunnitelmat 11.9.2001:n varalle .
– Jos ohjelma olisi ollut olemassa ennen 9/11-iskuja , uskon , että se olisi estänyt 9/11:n .
Ja ohjelmalla tarkoitan kahta asiaa : NSA:n kykyä suorittaa kyselyjä tietokannassa – mikä olisi sallinut NSA:n löytää yhden kaappareista Kaliforniasta – ja sitä osaa ohjelmasta , mikä mahdollistaa tällaisen tiedon jakamisen FBI:n kanssa , Morell sanoi Face the Nationille .
Morellin mukaan terrori-iskut olisi estetty , jos kumpikin palanen olisi ollut paikoillaan .
Mutta samalla hän syyllistyy melkoiseen jossitteluun .
NSA on itse myöntänyt , että 9/11 oli itsessään merkittävä syy siihen , että virasto sittemmin sai sellaiset vakoiluvaltuudet , jotka sillä nykyään on .
On vaikea kuvitella , miten NSA:n kaltaista vakoilukoneistoa olisi voitu perustella terrori-iskuja edeltäneessä maailmassa .
Yhdysvalloissa ei esimerkiksi ulkopolitiikka juurikaan kiinnostanut , kun George W. Bush valittiin ensi kertaa presidentiksi .
Monien mielestä NSA:n toimintaa ei voi perustella vieläkään .
Suunnattoman datanälän lisäksi virastoa on syytetty kansalaisten tietojen väärinkäytöstä .
Morellin mukaan kyse on hyvin pienestä määrästä yksittäistapauksia , joiden seurauksena ihmisiä on saatettu jopa erottaa NSA:sta .
