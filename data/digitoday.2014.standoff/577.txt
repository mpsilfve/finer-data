Olisiko pitänyt odottaa ?
Hakkeri julkaisi vakavia aukkoja videosoftasta
VLC-soittimessa on kaksi haavoittuvuutta , joihin ei ole olemassa korjausta .
Tutkija julkaisi aukot yllättävän aikaisin .
Suosittu avoimen koodin videosoitin VLC kärsii kahdesta vakavasta haavoittuvuudesta , tutkija Veysel Hatas raportoi .
Aukot koskevat VLC:n viimeisintä versiota 2.1.5 ja sallivat muistin korruptoimisen ja mahdollisesti hyökkääjän koodin ajamisen tietokoneessa .
Aukkoja voi hyödyntää tietyllä tavalla muotoilluilla flv- ja m2v-mediatiedostoilla .
Hatas havaitsi kummankin haavoittuvuuden 24. marraskuuta .
VLC:stä vastaava VideoLan-projekti sai tietää haavoittuvuuksista alle kuukausi sitten 26. joulukuuta , joten niiden paljastaminen jo nyt tuntuu kyseenalaiselta .
Etenkin , jos kerran valtavat resurssit omaavalla Microsoftilla kolmekaan kuukautta ei näytä riittävän Windows-aukkojen korjaamiseen .
Aukot näyttävät uhkaavan ainoastaan jo täysin vanhentuneen ja Microsoftin hylkäämän Windows XP:n käyttäjiä , mutta se on silti yhä laajassa käytössä ympäri maailmaa .
Asiasta kirjoitti muun muassa ZDNet .
