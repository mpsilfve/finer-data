Ei lähde , ei sitten millään : SpaceX:n laukaisua lykättiin taas
Rakettien laukaisu ei koskaan ole helppoa , mutta SpaceX:n Dragon-kapselin eteen näyttää kasautuvan koko ajan yllättäviä esteitä .
SpaceX:n kolmas kaupallinen tehtävä kansainväliselle ISS-avaruusasemalle saa jälleen odottaa lähtöään vähän lisää .
Falcon 9 -kantoraketin oli määrä ampaista matkaan Dragon-rahtikapseli nokassaan näillä hetkillä , mutta raketin heliumvuoto pilasi suunnitelmat .
Seuraava yritys on ajoitettu perjantaille , mutta onnistuneeko silloinkaan ?
Sää ei nimittäin näytä tämänhetkisen ennusteen mukaan kovin suosiolliselta silloin .
Aiemmin raketin laukaisua Floridasta lykättiin paikallisen tutkan tulipalon vuoksi .
Sitä ennen rakettia ei päästetty lähtemään , koska Dragon kapselin rahtia suojaavista peitteistä löytyi öljyistä jäännöstä .
Maanantain laukaisu oli vaakalaudalla avaruusasemalla ilmenneen vian vuoksi .
Yksi aseman ulkopuolisista varatietokoneista hajosi , mutta SpaceX:lle päätettiin silti antaa laukaisulupa .
Dragonin kuljettamaa rahtia tarvitaan piakkoin asemalla jo ihan senkin vuoksi , että 22. huhtikuuta aiottu avaruuskävely tietokoneen vaihtamiseksi voitaisiin toteuttaa .
Dragon kuljettaa asemalle muun muassa uuden avaruuspuvun ja varaosia vanhoihin pukuihin , joista yksi aiheutti hengenvaarallisen tilanteen viime vuonna .
