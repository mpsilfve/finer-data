Facebook lopettaa kiistellyn kaverimainonnan — korvaa samanlaisella
Facebookin käräjille vieneet " sponsoroidut tarinat " ovat historiaa keväällä , mutta käyttäjien tykkäyksiä käyttävät mainokset eivät .
Yhteisöpalvelu Facebook antoi päivämäärän aiemmalle ilmoitukselleen lopettaa " sponsoroidut tarinat " – siis mainokset , joissa tuotteita kehutaan Facebook-käyttäjien naamakuvilla ja nimillä , jos he ovat klikanneet mainostajan tykkää-nappia .
Mainostajat eivät voi rakentaa mainoksiaan sponsoroitujen tarinoiden muotoon 9. huhtikuuta jälkeen , Facebook kertoi kehittäjille suunnatussa roadmapissa .
Sponsoroidut tarinat aiheuttivat joukkokanteen , jonka Facebook lopulta sopi viime elokuussa 20 miljoonalla dollarilla .
Mutta muutos uuteen käytäntöön on käyttäjien kannalta lähinnä kosmeettinen , Wall Street Journal huomioi .
Vaikka mainostajat eivät voi kohta enää tehdä mainoksia , joiden päätarkoitus on esitellä käyttäjän tykkäyksiä , he voivat tehdä mainoksia , jotka sisältävät ihmisten tykkäyksiä ja naamakuvia , kunhan kyseiset ihmiset eivät ole mainoksen pääasia .
Sama pätee myös alaikäisiin .
Facebook on linjannut uutta mainontaa myös blogissaan torstaina .
– Sosiaalinen konteksti – tarinat kaveriesi sosiaalisista tekemisistä , kuten sivun tykkäämisestä tai ravintolakäynneistä – on nyt mahdollista laittaa näkyville kaikkien Facebook-kavereille näytettävien mainosten viereen , yhtiö kirjoittaa .
Facebook muistuttaa , että käyttäjät voivat rajoittaa näkyvyyttään mainoksissa asetuksia rukkaamalla .
Miljardin käyttäjän yhteisöpalvelu on ajautunut elokuisen sovun jälkeen jo uuteen mainoskiistaan , missä sitä syytetään käyttäjien yksityisten viestien lukemisesta .
Mutta kahden asiantuntijan mukaan tämäkään kiista tuskin karkottaa suuria määriä ihmisiä pois Facebookista .
