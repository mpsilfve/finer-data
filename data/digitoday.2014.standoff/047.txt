Analyytikko : HTC-sovun arvo Nokialle hämärän peitossa
Nokian ilmoitus patenttisovusta taiwanilaisen älypuhelinvalmistajan HTC:n kanssa on pönkittänyt suomalaisyhtiön osakkeen kurssia sekä perjantaina Yhdysvalloissa että tänään Helsingissä .
HTC kertoi maksavansa jatkossa Nokialle korvauksia patenteista ja teknologian käytöstä , mikä lennätti osakkeen New Yorkissa lähes kymmenen prosentin nousuun .
Yhtiöt tutkivat Nokian mukaan myös mahdollisuuksia teknologiayhteistyöstä .
Pohjola Pankin seniorianalyytikon Hannu Rauhalan mukaan kurssinousu on ymmärrettävää .
– Patentit ovat sellainen osa-alue , jotka ovat ajaneet arvoa Nokiassa .
Haarukka patenttien arvosta on kuitenkin aika suuri , minkä takia niitä koskevat uutiset heiluttelevat osakkeen kurssia , Rauhala toteaa Taloussanomille .
– Muutenhan uutisvirta Nokian ympärillä on melko hiljaista , niin kuin usein verkkolaiteyhtiöillä .
Hänen mukaansa ulkopuolelta on vaikea arvioida HTC-sopimuksen arvoa , kun Nokia ei sitä itse ilmoittanut .
Nokia oli aiemmin esittänyt , että HTC oli loukannut kymmeniä yhtiön patentteja .
Kiistaa on käsitelty oikeudessa eri maissa , kuten Britanniassa ja Saksassa .
Rauhala korostaa , että patenttien Nokialle jatkossa tuomaa tulovirtaa on vaikea ennustaa .
– Nokia on ilmoittanut , että Microsoftin maksut mukaan lukien määrä on noin 600 miljoonaa euroa tänä vuonna , Rauhala toteaa .
Amerikkalaisen Applen kanssa Nokia sopi pitkään kestäneen kiistansa jo kesällä 2011 , jolloin Apple maksoi Nokialle sovusta yli 400 miljoonaa euroa .
Sopimus sisältää kertakorvauksen lisäksi juoksevia rojaltimaksuja Applelta Nokialle .
Korealaisen Samsungin kanssa Nokia jatkaa edelleen mittelyään .
Viime marraskuussa Nokia ilmoitti , että se on jatkanut patenttien lisensointisopimustaan Samsungin kanssa viidellä vuodella .
Samsungin Nokialle maksamien patenttikorvausten suuruus ratkaistaan välimiesmenettelyssä , jossa ratkaisua odotetaan vasta ensi vuoden aikana .
