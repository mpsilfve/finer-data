Google ja Samsung panevat kaikki patentit yhteiseen koriin
Google ja Samsung , joita yhdistää älypuhelimien Android-käyttöjärjestelmä ja lukuisat oikeusjutut yhteistä vihollista Applea vastaan , ilmoittivat sopineensa laajasta patenttien ristiin lisensioinnista .
Yritysten tiedotteen mukaan globaali sopimus johtaa syvempään yhteistyöhön nykyisten ja tulevien hankkeiden tutkimus- ja kehitystyössä .
Sopimus osoittaa muulle teollisuudelle , että yhteistyö tuottaa enemmän kuin patenteista riiteleminen , sanoi Samsungin patenttikeskuksen johtaja Seungho Ahn Sydney Morning Heraldin mukaan .
Sopimus kattaa kaikki nykyiset patentit ja sen lisäksi vielä kaikki seuraavan kymmenen vuoden aikana haetut patentit .
Yrityksillä on jo aikaisemmin ollut patenttiyhteistyötä matkapuhelimissa ja televisioissa .
Googlelle sopimus voi olla merkittävä mahdollisuus laajentaa otettaan kestokulutustuotteista , sillä Samsung kuuluu niiden suurimpiin valmistajiin maailmassa .
Äskettäin Google osti kytkettyjä energiatermostaatteja ja palovaroittimia tekevän Nest-yhtiön .
Samsungin tuotteiden mukana Google voisi kytkeä verkkoihinsa myös muun muassa pesukoneet , jääkaapit ja tulostimet .
Samsung saa Googlesta tukea Applen kanssa käytävään globaaliin oikeustaisteluun .
Sopimus voi myös mahdollistaa sille irtiotot Googlen hallitsemasta Android-kehityksestä .
Samsung on pyrkinyt muokkaamaan älypuhelimiaan yhä enemmän oman näköisikseen .
Toisaalta se voi avata molemmille yhtiöille nykyistä vahvemman aseman kiivaassa kilpailuissa autojärjestelmien suurimpana alustana .
