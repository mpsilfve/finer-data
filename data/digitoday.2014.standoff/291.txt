IPhone koululaisen ikään — näin Nokia ja muut ottivat vastaan
Applen ensimmäisen iPhonen ei nähty olevan vaara Nokialle , kun se julkistettiin seitsemän vuotta sitten .
Applen ensimmäinen iPhone julkistettiin seitsemän vuotta ja yksi päivä sitten .
Laite on toisin sanoen ehtinyt suomalaisen peruskoululaisen ikään .
Applen edesmennyt pääjohtaja Steve Jobs esitteli laitteen Macworld Conference Expossa San Franciscossa .
Julistus oli odotettu , sillä Applen puhelimesta oli huhuttu jo pitkään .
Jobsin mukaan laite oli ollut työn alla kaksi vuotta .
Laitetta ei päässyt tuoreeltaan testaamaan , sillä se tuli myyntiin USA:ssa kesäkuun lopussa .
Suomalaiset saivat omansa vasta runsaan vuoden myöhemmin iPhone 3G-puhelimen muodossa .
Harva uskoi ensimmäisen iPhonen julkistuksen yhteydessä Applen jättimenestykseen .
Puhelinta kritisoitiin muun muassa 3g-verkkojen tuen puutteesta sekä siitä , ettei se tuonut ominaisuuspuolella mitään uutta .
Tuolloin painettuna lehtenä ilmestyneen Taloussanomien pääkirjoitus suhtautui uutuuteen skeptisesti :
– Nokian kannalta markkinatulokkaan merkitys ei ole kovin suuri , mutta jonkinlaista lisähaastetta se tuo ennen kaikkea Pohjois-Amerikan markkinoilla – juuri siellä , missä Nokialla on ollut vaikeinta .
– Yhtiön ensimmäinen kännykkä ei kaikesta markkinointipuheesta huolimatta aiheuta mitään vallankumousta matkapuhelinalalla .
Toivottavasti se kuitenkin enteilee käytettävyyden painoarvon kasvua tietoliikenteen ja tietotekniikan markkinoilla .
Sama linja jatkui Taloussanomien uutiskommentissa :
– Applen pääjohtaja Steve Jobs ei tiistaina julkistanut mitään uutta .
Tulevassa iPhonessa on samat ominaisuudet kuin monessa muussakin älypuhelimessa [ … ] Paljon on kiinni siitä , onko kesän alussa Yhdysvalloissa kauppoihin saatava iPhone todellisuudessa yhtä hyvä kuin Jobsin esityksessä .
Nokian Multimedia-toimialan johtaja Anssi Vanjoki toivotti Taloussanomissa Applen tervetulleeksi puhelinkisaan .
– Applen tulo markkinoille on hieno juttu .
Siitä tulee lisää kasvuvoimaa alalle .
Vanjoki ei uskonut Applen aiheuttavan isompaa kolhua Nokian myyntiin .
iPhone päinvastoin todisti Nokian olleen oikeassa , sillä se jatkoi Nokian aloittamaa linjausta tuoda puhelimeen multimediaominaisuuksia .
Taloussanomille asiaa kommentoinut tuolloinen Gartnerin analyytikko Carolina Milanesi kuitenkin huomautti yllätyksen mahdollisuudesta :
– Kuluttajat ovat joskus epäjohdonmukaisia .
He saattavat valita kalliimman ja vähemmillä ominaisuuksilla varustetun puhelimen esimerkiksi Nokian N95-puhelimen sijaan .
Taloussanomille asiaa kommentoi myös Applen muotoilun historiaan perehtynyt teollinen muotoilija Johanna Arkio :
– Wow-efekti halutaan selkeästi luoda käyttöliittymällä , ei muodoilla .
[ ... ] Jos laite todella toimii yhtä hyvin kuin esittelyssä , se saattaa todella muuttaa alaa .
Vanjoen vanhat kommentit kokonaisuudessaan ovat luettavissa Taloussanomien sivuilta .
Digitoday on osa Taloussanomia .
Muokkaus : iPhonen Suomeen tulon ajankohta korjattu .
