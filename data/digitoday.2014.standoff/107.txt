Tablettien jyräämät pc:t rämpivät jaloilleen : Prosentin kasvu
Pc:t ' nauttivat ' prosentin kasvusta vuoden 2014 viimeisellä neljänneksellä , kun tablettien paine on vihdoin hellittämässä .
Gartnerin alustavien lukujen mukaan maailman pc-toimitukset kasvoivat vuodentakaisesta yhdellä prosentilla 83,7 miljoonaan kappaleeseen .
Luvut viittaavat " hitaaseen , mutta johdonmukaiseen parannukseen " yli kaksi vuotta kestäneen vajoamisen jälkeen .
– Pc-markkina on hiljalleen vakautumassa sen jälkeen , kun asennuskanta laski käyttäjien erilaistaessa laitevalikoimaansa , Gartnerin analyytikko Mikako Kitagawa toteaa tiedotteessa .
Alueellinen vaihtelu on kuitenkin suurta .
Yhdysvalloissa pc:t kasvavat parhaiten , kun taas orastavilla markkinoilla , kuten Kiinassa ja Intiassa , jopa halpojen kannettavien on vaikea kilpailla ostajien suosiessa älypuhelimia ja tabletteja .
Pc-markkinoita johtaa asemaansa vahvistanut Lenovo .
Myös kakkosena oleva HP ja kolmantena oleva Dell kasvattivat osuuttaan vuoden 2013 viimeisestä neljänneksestä .
HP:n ero Lenovoon on kutistunut selvästi .
Viikko sitten Gartner arvioi maailman tablettimyynnin romahtaneen huolestuttavasti .
Tutkimuslaitoksen mukaan syynä on laitteiden pitenevä käyttöikä sekä innovaatioiden puute , minkä vuoksi tabletteja ei niin herkästi vaihdeta uusiin .
