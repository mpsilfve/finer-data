Hotellijätti sammuttaa tulipaloja : " Emme halua estää wlan-yhteyksiä "
Marriottin mukaan sen anomus FCC:lle ymmärrettiin väärin .
Tavoite rajoittaa wlan-yhteyksiä on ketjun mukaan selvästi luultua rajatumpi .
Kansainvälinen hotelliketju Marriott International puuttui uutisointiin , jonka mukaan se aikoo estää asiakkailtaan heidän omat wlan-tukiasemat .
Marriottin lausunnon mukaan tarkoitus ei ole rajoittaa asiakkaiden mahdollisuuksia käyttää internetiä hotellihuoneissa , vaan kokoustiloissa .
– Marriottin linjana ei ole koskaan ollut eikä ole tulevaisuudessakaan rajoittaa vieraidemme mahdollisuuksia päästä internetiin kaikin mahdollisin keinoin mukaan lukien henkilökohtaiset mi-fi ja/tai wi-fi-laitteet .
Itse asiassa rohkaisemme vieraitamme käyttämään näitä laitteita hotelleissamme , lausunnossa sanotaan .
Marriottin mukaan sen anomus FCC-viranomaiselle Yhdysvalloissa ei koske lainkaan wlan-yhteyksiä hotellihuoneissa tai aulatiloissa , vaan ainoastaan yhteyksiä kokous- ja konferenssitiloissa , joissa asiakkailla on hotelliketjun mukaan pelkoja salakuuntelusta .
Näissä tiloissa vieraat wlan-yhteydet haluttaisiin estää .
Niin tai näin , Marriottin hanke on kerännyt runsaasti vastustajia , joiden joukossa ovat muun muassa teknologia-alan raskassarjalaiset Google ja Microsoft .
Lisäksi lokakuussa Marriottin Gaylord Opryland Hotel & Convention Center tuomittiin 600\_000 dollarin sakkoihin , koska se oli käyttänyt radiohäirintää kävijöiden omien internet-yhteyksien estämiseksi .
