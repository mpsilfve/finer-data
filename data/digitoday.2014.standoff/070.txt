Miten ihmeessä S-ryhmän asiakkaita veloitettiin kahdesti väärin , Nets ?
Sitä ihmetellään S-ryhmässä , mutta Netsillä ei ole vielä valmista vastausta .
Varatoimitusjohtaja vannoo , että yhtäkään kiveä ei jätetä kääntämättä .
Maksutapahtumien kokenut välittäjä Nets ( entinen Luottokunta ) on kaksi kertaa tammikuun aikana aiheuttanut harmaita hiuksia S-ryhmälle ja sen asiakkaille .
Viimeisimmästä virheestä kerrottiin perjantaina , kun kävi ilmi , että 30\_000 maksutapahtumaa oli veloitettu kaksi kertaa S-ryhmän eri palvelupaikoissa kuten hotelleissa ja ravintoloissa .
Nets on ollut luotettava toimija .
Mistä tämä huono putki johtuu , varatoimitusjohtaja Petri Carpén ?
– Prosessien huolellinen läpikäynti on meneillään .
Käännämme kaikki kivet ja kannot , jotta luotettavan toimijan maineemme säilyisi myös jatkossa .
Prosessissa on selvästikin ollut kohtia , jotka eivät ole toimineet .
Kummassakin tapauksessa on vedottu inhimilliseen virheeseen .
Onko kyse siis yksittäisestä tai parista työntekijästä , jotka ovat tehneet saman virheen uudestaan ?
– Ei ole , Carpén vastaa .
Varatoimitusjohtajan mukaan uusin virhe ei ole täysin identtinen aiemmin tammikuussa tapahtuneen ja rahallisesti selvästi isomman virheen kanssa .
– Sen jälkeen toki kävimme toimintaprosessimme läpi , mutta selvästikin tämä vaatii vielä yksityiskohtaisempaa läpikäyntiä , siis koko ketjun jokaisen yksityiskohdan huolellista selvittämistä .
Sinne on selvästi vielä jäänyt jotain .
Carpénin mukaan virheitä ei edeltänyt mikään merkittävä muutos prosesseissa .
Mitään suurta ohjelmistopäivitystä ei myöskään ollut ajettu sisään , mistä olisi voinut syntyä vaikkapa uusia bugeja .
– Kyse voi olla inhimillisen virheen ja teknologian yhdistelmästä .
Prosessin tietyissä vaiheissa olevat manuaalikontrollit eivät ole olleet riittäviä .
Jos tätä yrittää suomentaa , niin kyseeseen saattaisi tulla esimerkiksi järjestelmän epäselvä käyttöliittymä , joka mahdollistaa työntekijälle virheen helpon tekemisen .
" Täällä ihmetellään "
S-ryhmän näkövinkkelistä veloitusmoka näyttäytyy ikävän identtisenä edellisen kanssa .
– Sitä juuri ihmettelemme , että miten se on mahdollista , SOK:n rahoitusjohtaja Juha Ahola kertoo .
Aholan mukaan 30\_000 maksutapahtuman tuplaveloitus tarkoittaa rahassa mitattuna päälle miljoonaa euroa .
Vaikka summa on paljon pienempi kuin edellisen virheen tapauksessa , vaikutukset yksittäisille asiakkaille voivat olla vakavia .
Viimeksi jotkut joutuivat kärvistelemään lähes tyhjän tilin kanssa viikonlopun yli ennen kuin rahat palasivat tilille .
Nyt palautukset saadaan enimmälti tehtyä jo tänään , mutta ei välttämättä kaikkia .
Joko S-ryhmässä ollaan kaivamassa sopimuspapereita esiin ja harkitsemassa Netsille vaihtoehtoa ?
– Ei olla .
Tämä ei tarkoita , että Nets olisi muuttunut epäluotettavaksi .
Mutta uusia tulokkaita on tullut , eivätkä meilläkään kaikki tapahtumat kulje Netsin kautta , Ahola asettelee .
Juha Aholan mukaan sopimukset yleensä korvaavat välittömät rahalliset vahingot , joita ei tässä tapauksessa ole S-ryhmälle varsinaisesti aiheutunut .
Vahinkona voi olla enemmän maineen tahriintuminen , vaikka S-ryhmässä mikään ei Aholan mukaan mennyt pieleen .
– Korjataan nyt virhe ensin ja katsotaan sitten , mitä sopimukset sanovat .
