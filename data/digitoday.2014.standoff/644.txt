USA epäilee : Pohjois-Korea sai apua Sony-iskuun
Yhdysvallat miettii , palkkasiko Pohjois-Korea ulkomaisia krakkereita Sony Picturesin murtamiseksi .
Mutta kaikki eivät edelleenkään ole vakuuttuneita edes siitä , että Pohjois-Korea hyökkäsi .
Yhdysvaltalaiset tutkijat uskovat Pohjois-Korean todennäköisesti palkanneen ihmisiä maan ulkopuolelta auttamaan historiallisen pahassa hyökkäyksessä Sony Picturesia vastaan .
Asiasta kertoo uutistoimisto Reuters , joka sai tietonsa tutkintaa läheltä seuraavalta virkamieheltä .
Lähteen mukaan epäily juontuu siitä , että Pohjois-Korealla ei katsota olevan kykyä toteuttaa Sony-kampanjan kaikkia elementtejä .
Isku oli poikkeuksellisen tuhoisa johtaen paitsi erittäin suureen tietovarkauteen , myös tietojen tuhoamiseen ja yhtiön tietoverkon tilapäiseen alasajoon .
Osa riippumattomista tietoturvatutkijoista ei luota Yhdysvaltain päätelmään , että Pohjois-Korea järjesti hyökkäyksen .
He ovat valittaneet julkaistujen todisteiden vajavaisuutta , ja Yhdysvaltain hallituksen uskottavuus on ylipäätään nykyään kyseenalainen lähihistorian eri tapahtumien vuoksi .
Liittovaltion poliisi FBI kuitenkin vahvisti Reutersille olevansa edelleen vakuuttunut , että Sonyyn hyökkäsi Pohjois-Korea .
Maa on kiistänyt syyllisyytensä .
Jos Pohjois-Korea palkkasi apua hyökkäykseen , mistä se olisi voinut olla peräisin ?
Yhden vaihtoehdon tarjoaa äskettäinen lingvistinen tutkimus , jonka mukaan hyökkäyksen tekijät puhuivat äidinkielenään mahdollisesti venäjää .
