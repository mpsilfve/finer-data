Ex-lennokkilentäjä : NSA:n teledata johtanut siviilien surmaamiseen
Yhdysvaltain miehittämättömillä ilma-aluksilla tekemät iskut terroristeja vastaan osuvat välillä harhaan , väittää entinen lentäjä uudelle The Intercept -julkaisulle .
Yhdysvaltain tiedusteluvirasto NSA:n keräämiä teletietoja käytetään liian huolettomasti miehittämättömillä lennokeilla tehtävissä iskuissa .
Seurauksena on ollut siviilien kuolemia , kertoo armeijan entinen lennokkilentäjä .
Nimettömänä pysyttelevä lentäjä antoi haastattelun uudelle The Intercept -julkaisulle , jonka taustalla on NSA-vuotaja Edward Snowdenin luottomies , arvostettu toimittaja Glenn Greenwald .
Yhdysvaltain sota terrorismia vastaan käsittää valittujen kohteiden tappamisia muun muassa Afganistanissa ja Somaliassa .
Julkaisun mukaan NSA voi paikantaa epäillyn terroristin sim-kortin , minkä jälkeen kohdetta vastaan voidaan hyökätä esimerkiksi lennokilla .
Mutta kohteet ovat entistä tietoisempia NSA-seurannasta ja he saattavat vaihdella niitä aktiivisesti .
Toiset taasen eivät seurannasta tiedä ja saattavat lainata puhelintaan vaikkapa lapsilleen .
Seurauksena lennokki-iskut ovat enemmän tai vähemmän arpapeliä , missä viattomia ihmisiä on lentäjän mukaan " ehdottomasti " kuollut .
Paljastus on yksi vakavimmista , mitä koko NSA-soppaan on toistaiseksi liittynyt .
Aiemmat tiedot vakoiluviraston toiminnasta ovat yleensä vaarantaneet ihmisten tietosuojaa , mutta eivät näin selvästi heidän henkeään .
– Kun pommi laskeutuu tai yöllinen rynnäkkö tapahtuu , tiedetään , että puhelin on siellä .
Mutta emme tiedä , kuka sitä pitelee , ex-lentäjä kuvailee The Interceptille .
Voidaan toki väitellä , onko Yhdysvaltain taktiikka epäiltyjen terroristien eliminoimiseksi ylipäätään moraalisesti oikein tai edes maan etujen mukainen pitkällä aikavälillä .
Lentäjä myös huomauttaa , että hän itse osallistui iskuihin , joissa kohde tiedettiin , mutta joissa kuoli lisäksi lähellä olleita tuntemattomia ihmisiä .
Yhdysvaltain presidentti Barack Obama on aiemmin vakuuttanut , että iskuja terroristeja vastaan ei tehdä ennen kuin siviilien turvallisuus on taattu .
