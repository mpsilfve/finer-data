Teini pidätettiin Heartbleed-hyökkäyksestä
19-vuotiasta epäillään Heartbleed-haavoittuvuuden käyttämisestä Kanadan veroviraston tietomurrossa .
Kanadan kuninkaallinen ratsupoliisi kertoo ottaneensa kiinni ja asettaneensa syytteeseen 19-vuotiaan ontariolaismiehen epäiltynä Heartbleed-aukon käyttämisestä tietojen varastamiseen .
Uhrina oli Kanadan verovirasto .
– Poliisi käsitteli tämän murron kiireellisenä tapauksena ja otti käyttöön tarvittavat voimavarat ratkaistakseen asian niin nopeasti kuin mahdollista , apulaispoliisijohtaja Gilles Michaud sanoo tiedotteessa .
Hänen mukaansa poliisi on paiskinut töitä neljä päivää analysoiden dataa , seuraten johtolankoja ja suorittaen haastatteluja .
Epäilty pidätettiin hänen kotonaan tiistaina , ja poliisi takavarikoi tietokonelaitteistoja .
Hänen on määrä esiintyä oikeudessa heinäkuun puolivälissä .
Isku verovirastoon on ensimmäisiä tiedettyjä verkkohyökkäyksiä , joissa on käytetty viime viikolla löytynyttä Heartbleed-haavoittuvuutta , eli erittäin laajasti käytetyn OpenSSL-kirjaston virhettä .
Verovirasto joutui murron vuoksi sulkemaan verkkopalvelunsa kokonaan vähäksi aikaa .
Viraston palvelimilta vietiin 900 sosiaaliturva/veronumeroa ja kenties muutakin tietoa .
