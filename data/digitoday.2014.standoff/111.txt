Siemens potkustarttaa automaattimetroa : Neljä uutta tarjousta
Hanke metroliikenteen automatisoimiseksi heräsi kuolleista .
Viimeisimpänä käänteenä Siemens esittää HKL:lle neljä uutta tarjousta Helsingin metron ja Länsimetron automatisoinnista .
Siemensin perjantaisen tiedotteen mukaan vaihtoehdoissa on kaksi erilaista teknistä toteutusmallia ja kummastakin kaksi erilaista hinnoittelumallia .
Ne ovat kiinteähintainen vaihtoehto sekä niin sanottu allianssimalli .
Kaikissa tarjouksissa Siemens sitoutuu Länsimetron liikennöinnin aloittamiseen kuljettajien kanssa HKL:lle tavoitteen mukaisesti elokuussa 2016 .
Tämä edellyttää , että Siemens pääsee koko Länsimetron työmaalle jo sovitun mukaisesti lokakuuhun 2015 mennessä .
HKL ilmoitti automaattimetrosopimuksen purkamisesta joulukuussa .
Silloin annettiin vahva vaikutelma , että hanke on ainakin Siemensin osalta ohitse , ja edessä on pitkä oikeustaistelu osapuolten välillä .
Mutta tilanne elää .
Jos sopimus syntyy , aiemmat erimielisyydet katsotaan ratkaistuiksi ja oikeuskäsittelyiltä vältytään , Siemens sanoo tiedotteessa .
