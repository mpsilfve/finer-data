NY Times : Angry Birds aukeaa NSA:lle
Edward Snowdenin vuotamien tietojen mukaan vakoiluorganisaatiot pystyvät keräämään tietoja muun muassa Angry Birds -pelin avulla .
Yhdysvaltain NSA ja sen brittiläinen vastine ovat käyttäneet hyväkseen matkapuhelinsovellusten tietoturva-aukkoja kerätessään maailmanlaajuisesti tietoja ihmisten toiminnasta , kertoo New York Times .
Lehti perustaa uutisensa Edward Snowdenin vuotamiin asiakirjoihin NSA:n toiminnasta .
Tietoja olisi mahdollista kerätä muun muassa suomalaisen Rovion huippusuositun Angry Birds -pelin avulla .
Ei ole kuitenkaan selvää , onko niin tehty .
NSA ja Britannian tietoliikennetiedustelijat ovat uutisen mukaan kehittäneet vuodesta 2007 lähtien keinoja koota älypuhelinten keräämiä tietoja ihmisten liikkeistä ja toiminnasta .
Työn tuloksena vakoiluorganisaatiot ovat keksineet , kuinka ne saavat haltuunsa kaiken mahdollisen puhelimessa olevan tiedon joka kerta kun sen omistaja päivittää tietojaan Facebookin , Flickrin , Linkedinin , Twitterin tai muiden palveluiden mobiiliversiossa .
Rovion edustaja sanoo New York Timesille , että yhtiö ei ole tietoinen tiedusteluohjelmista ja ettei sillä ole tekemistä kirjoituksessa mainittujen tiedusteluorganisaatioiden kanssa .
