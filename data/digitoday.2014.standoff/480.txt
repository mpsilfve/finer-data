Pakka sekaisin Suomessa : " Yksikin XP riittää murtoon "
Yksikin Windows XP -kone voi riittää yritysverkkoon soluttautumiseen .
XP:tä myös käytetään huolestuttavan kriittisissä ympäristöissä , Atean asiantuntija kertoo .
It-palveluyritys Atean asiantuntija Pete Nieminen vääntää Windows XP -vaaraa rautalangasta yrityksille .
Nieminen viittaa XP:n tietoturvapäivitysten päättymiseen 8. huhtikuuta ja hänen mielestään " pakka tuntuu olevan Suomessa aika sekaisin tämän XP-haasteen myötä " .
– Hakkerit ja kyberrikolliset toimivat usein kuusivaiheisesti : Tiedustelu = > analysointi = > murto = > ylläpito = > eskalointi = > jälkien piilottaminen .
Se , että firmassa on yksikin XP liitettynä heidän yritysverkkoonsa muuttaa tilanteen näin : murto = > eskalointi = > jälkien piilottaminen , Nieminen hahmottaa It-viikolle .
Murron kohde on etukäteen selvä – siis XP – , koska hyökkääjät tietävät soluttautumiseen käytetyn ohjelmistoaukon pysyvän aukinaisena .
Yhden koneen kautta voidaan yrittää kerätä pääsytietoja muihin yritysverkon järjestelmiin .
– XP on nimenomaan käytössä suurissa organisaatioissa ja niissä järjestelmissä , joihin ei uskalleta helposti kajota : terveydenhuollossa , teollisuuden valvontajärjestelmissä , sotateollisuudessa , valvontajärjestelmissä ja jopa erityyppisissä ajoneuvoissa , Nieminen listaa .
Hän jatkaa luetteloaan uusilla järjestelmillä kuten pankkiautomaateilla .
Toisaalta suuremmissa organisaatioissa voi olla käytössä myös erilaisia tunkeutumisenesto- ja -havainnointijärjestelmiä hyökkäysuhkan lieventämiseksi .
Siltikin Pete Nieminen , joka on " puuhastellut " tietoturvan parissa noin 20 vuotta , on huolissaan .
– Nyt Ateassa keskittyessäni Suomen suurimpiin organisaatioihin , olen kieltämättä ollut varsin hämmästynyt asioiden tilasta .
Osa Atean bisnestä on auttaa yrityksiä tekemään käyttöjärjestelmäremontteja .
Aiemmin torstaina yhtiö kertoi joidenkin asiakkaidensa ymmärtäneen väärin Microsoftin ilmoituksen XP:n virustorjunnan päivittämisestä huhtikuun jälkeenkin .
On luultu , että kyse on haavoittuvuuksia korjaavista tietoturvapäivityksistä , vaikka ne ovat todellakin loppumassa 8. huhtikuuta .
