Mark Zuckerberg tahtoo haasteen : Onko sinulla idea ?
Mark Zuckerberg etsii uutta haastetta vuodelle 2015 .
Kiina luonnistuu jo — joten kuten .
Facebookin perustaja Mark Zuckerberg tykkää haasteista .
Hän asettaa itselleen uuden haasteen jokaiselle vuodelle ja tällä kertaa hän pyytää yleisöltä apua haasteen valinnassa .
– Minulla on jo idea seuraavasta haasteestani , mutta olen avoin muille ideoille ennen kuin uusi vuosi virallisesti alkaa , Zuckerberg kirjoitti Facebook-viestissään .
Pyyntö tosiaan jäi aika viime tinkaan uuden vuoden alkaessa tuota pikaa .
Tähän mennessä hänelle on ehdotettu muun muassa jonkun opintolainan maksamista pois joka päivä , mailin juoksemista päivittäin satoi tai paistoi tai lapsen tekemistä .
Tunnettu teknologiakirjoittaja Robert Scoble ehdottaa , että Zuckerberg pyytäisi joka viikko kylään jonkun sellaisen , joka ei ole Zuckerbergin luona koskaan käynyt .
Mainittu kiinan kielen haaste oli Zuckerbergilla työn alla vuonna 2010 , mutta joidenkin mielestä opittavaa riittää vieläkin .
Zuckerberg puhui pekingiläisen yliopiston tilaisuudessa lokakuussa pelkästään kiinaa , mikä teki yleisöön vaikutuksen .
Mutta epäselväksi jäi , miten hyvin he ymmärsivät miestä .
Mark Zuckerbergin muita vuosihaasteita ovat olleet muun muassa kiitoskirjeen kirjoittaminen joka päivä henkilölle , joka on tehnyt maailmasta paremman paikan , ja solmion pitäminen joka päivä .
