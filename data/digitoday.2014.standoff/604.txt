Tämän takia OP:n verkkohyökkäys esti myös korttimaksut
OP:n pankkikortit olisivat toimineet myös verkkohyökkäyksen aikana , jos pankki olisi toteuttanut järjestelmänsä toisin , väittää F-Securen tutkimusjohtaja Mikko Hyppönen .
Uutena vuotena OP-pankin verkkopankkiin alkanut verkkohyökkäys esti aluksi ostamisen ja automaattinostot osuuspankkien pankkikorteilla .
OP:n mukaan pankkikortit toimivat jälleen sekä Suomessa että ulkomailla , mutta verkkopankin käytössä yksittäiset häiriöt ovat mahdollisia .
Syy pankkikorttien toiminnan katkeamiseen verkkohyökkäyksessä on nyt selvinnyt .
Aluksi pankista epäiltiin katkon johtuvan palvelunestohyökkäyksen tukkimista verkkoyhteyksistä .
Nyt todelliseksi syyksi on paljastunut tapa , jolla pankin järjestelmät käsittelevät asiakkaan tilitietoja .
— Verkkopankki ja pankkikortteihin liittyvät järjestelmät käyttävät samoja komponentteja , kun ne tarkistavat asiakkaan tilitietoja , esimerkiksi onko tilillä katetta tilisiirtoa tai nostoa varten , sanoo OP:n viestintäjohtaja Carina Geber-Teir .
Hänen mukaansa pankki seuraa edelleen verkkoliikennettä ja kokoaa tilanteen selvittyä tarkemman selvityksen hyökkäyksen vaikutuksista .
Samalla pankki pohtii mahdollisia toimenpiteitä .
" Pitäisi eriyttää verkosta kokonaan "
Tietoturvayhtiö F-Securen tutkimusjohtajan Mikko Hyppösen mukaan pankin korttien ei olisi pitänyt häiriytyä verkkopankin palvelunestohyökkäyksestä .
— Julkinen verkkopankki on periaatteessa aina hyökättävissä , ja se pitää hyväksyä , Hyppönen sanoo .
— Sen takia ne komponentit , joiden ei ole pakko olla kiinni verkossa , pitää eriyttää näistä hyökättävistä komponenteista kokonaan .
Tämä tarkoittaa näitä taustajärjestelmiä ja pankkiautomaattijärjestelmiä .
Tässä sitä ei selvästi oltu tehty .
Hyppösen mukaan kansainvälisesti pankit ovat oppineet suojautumaan palvelunestohyökkäyksiltä kantapään kautta .
— Ne pankit ovat suojautuneet , joita kohtaan on hyökätty .
Yhdysvalloissa useat pankit alkoivat kehittää suojausmenetelmiään kolme vuotta sitten .
Tuolloin esimerkiksi Bank of America ja Visa ilmoittivat , etteivät ne enää välitä lahjoituksia Wikileaks-verkkosivustolle , joka oli paljastanut muun muassa Yhdysvaltojen lähetystöjen salaisia viestejä .
Wikileaksia tukeva hakkerijärjestö Anonymous järjesti pankkien päätöksen takia laajan palvelunestohyökkäyksien kampanjan .
— Bank of America kaadettiin ilmeisesti ensimmäistä kertaa , Hyppönen muistelee .
— Myös Visa kaadettiin , mikä on aikamoinen temppu sekin .
