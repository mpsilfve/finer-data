Testi : Jolla-puhelimen revanssi
Jolla-puhelin on päässyt beta-testausvaiheesta , joten on aika ottaa suomalainen älypuhelin testiin .
Puhelin on kehittynyt julkaisun jälkeen paljon , mutta sillä on vielä kirittävää markkinajohtajiin .
Yritin tehdä Jolla-puhelimesta testijuttua jo viime marraskuussa pian puhelimen julkaisun jälkeen , mutta luovutin .
Puhelimesta löytyi liian monta vikaa jo muutaman tunnin koekäytön aikana .
Nyt on aika antaa Jollalle mahdollisuus revanssiin .
Kun suomalaisen Jolla-puhelimen myynti viime marraskuussa alkoi , puhelimen Sailfish-käyttöjärjestelmä ei ollut vielä valmis .
Jollalla oli kuitenkin kiire saada puhelin markkinoille .
Yhtiön mukaan kyse oli avoimesta beta-testistä , ja ohjelmaa päivitettäisiin usein .
Hyvää julkistuksessa oli se , että entisten Nokialaisten kehittämä puhelin sai melko hyvin kansainvälistä huomiota .
Huonoa taas se , että kriitikot eivät antaneet keskeneräiselle ohjelmistolle juuri armoa .
Helmikuun lopussa Jolla-yhtiö vihdoin ilmoitti beta-testauksen loppumisesta : Jolla-puhelimet saivat päivityksen , joka nosti ohjelmistoversion numeron vihdoin desimaaliluvuista täyteen 1.0:aan , eli yhtiön mukaan kyseessä oli Sailfish-käyttöjärjestelmän ensimmäinen aidosti valmis versio .
Tämän jälkeen Jolla-puhelimeen on tullut jo pari muutakin päivitystä , jotka ovat paikanneet ohjelmiston ongelmia ja tuoneet uusia ominaisuuksia , muun muassa mms-viestit ja nettiyhteyden jakamisen .
Mitä sitten on muuttunut ?
Ei paljon päälle päin näkyvää , mutta konepellin alla on tapahtunut selvää kehitystä .
Verkkoyhteydet ja sovellukset toimivat paljon vakaammin kuin viime vuoden koekäytön aikana .
Erikoisuuksia ja ongelmiakin puhelimessa silti vielä riittää .
Muovia ja rautaa
Puhelimen ulkomuodossa ei ole muutoksia tapahtunut .
Puhelin on pelkistetyn kaksijakoinen , takaosan muovinen " toinen puolisko " vaikuttaa hiukan halvalta .
Toisaalta Jolla voittaa tyylipisteissä kyllä monet halpapuhelimet ja laite vaikuttaa muovikuorineenkin suhteellisen kestävältä .
Puhelimen näytön resoluution 960x540 , eli ei yllä huippumallien hd-näyttöjen tasalle .
Laatu on kuitenkin aivan riittävän hyvä videoiden ja kuvien katseluun .
Kahdeksan megapikselin kamerasta ei siitäkään löydy juuri moitittavaa .
Puhelimessa on sisällä 16 gigatavun muisti , jonka lisäksi laitteen takakannen alta löytyy muistikorttipaikka .
Jolla-puhelin , tai Sailfish-käyttöjärjestelmä on melko virtapihi .
Akun koko on 2100 mAh , josta yleensä tuntuu riittävän tarpeeksi virtaa parin päivän normaalikäyttöön .
Jollassa on Qualcommin Snapdragon 1,4 GHz -tuplaydinprosessori .
Scifimäistä pyyhkimistä
Kuoria kiinnostavampi on kuitenkin puhelimen uudenlainen käyttöliittymä ja -tapa .
Nokian Meego-käyttöjärjestelmän ja Nokia N9-puhelimen tapaan puhelimen saa kätevästi hereille näpäyttämällä näyttöä pari kertaa .
Ensimmäisellä käyttökerralla puhelin pitää uudelle käyttäjälle pienen kurssin puhelimen käytöstä .
Tämä onkin tarpeen , sillä mitenkään kovin intuitiivisena käyttöliittymää ei voi pitää .
Käyttäjälle tarjotuista vaihtoehdoista on näytöllä joskus vain pieniä vinkkejä
Puhelimen valikot löytyvät yleensä piilosta näytön yläpuolelta , josta ne saa esiin vetämällä sormea alaspäin näytöllä .
Valinta tehdään vetämällä valikkoa alaspäin niin , että valikon kohdalle ilmestyvä vaalea raita osuu valinnan kohdalle .
Piilossa olevasta valikosta on näytöllä vinkkinä pieni valkoinen hohto näytön yläreunassa .
Esimerkiksi aloitusnäytön yläpuolelta paljastuu valikko , jossa ovat Asetukset- , Kamera- , Puhelin- ja Vaienna-toiminnot .
Jollan kaikki valikot eivät kuitenkaan ole samaan tapaan esiin vedettäviä , vaan esimerkiksi Asetus-valikot ovat perinteiseen tapaan näkyvissä näytöllä , ja eteenpäin mennään sormella tökkäämällä .
Sailfishin erikoinen käyttölogiikka siis ei aivan kanna loppuun asti .
Joskus Sailfishin käyttöliittymästä tulevat mieleen scifi-elokuvat .
Esimerkiksi herätysajan asettaminen tehdään todella minimalistisilla kiekoilla ja valotäplillä , samoin kalenterinäkymä ja yhteystietovalikko ovat hyvin pelkistettyjä .
Välillä tuntuu hieman siltä , että pelkistetty scifimäinen tyyli on ollut tärkeämpää kuin käytön selkeys .
Käyttöä helpottaviakin toimintoja on .
Käynnissä olevat ohjelmat näkyvät ruudukkona yhdessä Sailfish-järjestelmän päänäkymistä .
Joidenkin ohjelmien ruuduista voi päästä suoraan tärkeimpiin toimintoihin , esimerkiksi sähköpostin voi päivittää pyyhkimällä pikkuruutua vasempaan , ja oikeaan pyyhkimällä avautuu suoraan uuden viestin kirjoitus .
Sormella näyttöä vetämällä ohjataan monia muitakin toimintoja .
Valikoissa siirrytään usein taaksepäin vetämällä sormea vaakasuuntaan näytöllä .
Toisaalta ohjelmasta siirrytään pois vetämällä sormi vaakasuunnassa näytön ulkopuolelta keskelle .
Nämä eleet menivät ainakin itselläni silloin tällöin sekaisin , eli siirryin pois ohjelmasta , kun tarkoitus oli siirtyä valikossa taaksepäin .
Tällöin palaaminen alkuperäiseen ohjelman valikkoon onnistuu taas aloitusnäytön kautta .
Toisaalta , kaikkeen tottuu , ja pidempään käytettäessä toimintojen paikat tulevat tutuiksi , joten niitä ei joudu enää etsimään .
Kun sitä oppii käyttämään , itsetarkoituksellisen minimalistinen käyttöliittymä voi vaikuttaa jo hienolta .
Tutut sovellukset löytyvät mutkan kautta
Jollan suurin ongelma on ohjelmien puute .
Jolla-yhtiössä on tuotettu peruspaketti ohjelmia , ja puhelimesta löytyvät myös Nokian Here-kartat .
Varsinainen pelastus on Sailfish-järjestelmän yhteensopivuus Android-ohjelmien kanssa .
Yle Areena löytyy Jollan omasta verkkokaupasta , mutta Netflixiä ei .
Myös kuntoilusovellus Sports Tracker puuttuu valikoista .
Joukkoliikenteen käyttäjälle sentään löytyy ilmainen Reitti-sovellus .
Oletuksena puhelimessa on Jollan lisäksi venäläisen Yandexin Android-sovelluskauppa .
Yandexista löytyvät muun maussa Facebook- , Twitter- ja Spotify-sovellukset .
Yandexia laajemmalta vaihtoehdolta vaikuttaa Aptoide-sovelluskauppa , jonka kanssa Jolla tekee yhteistyötä .
Aptoide-sovellus taas pitää ensin ladata ladata ja asentaa Jolla-sovelluskaupasta Jolla-puhelimeen .
Aptoiden valikoimasta löystyvät muun muassa Youtube ja Netflix , Clash of Clans ja Sport Tracker , jotka puuttuvat Yandexista .
Google Play -kauppakin on mahdollista asentaa puhelimeen , mutta se vaatii puhelimen " roottauksen " , eli puhelimen järjestelmän muokkausta kehittäjäasetuksien avulla .
Roottauksen vaaroista varoitellaan jopa Jollan omissa ohjeissa .
Testissä ainakaan Yandexistä löydetyt ulkopuolisten kehittäjien ohjelmat eivät aina toimineet kovin hyvin .
Lisäksi Jolla-puhelimen ja Android-sovellusten käyttölogiikka eroaa toisistaan , sillä Android-sovelluksissa näytön alareunaan ilmestyvät Androidin hallintanäppäimet .
Yhteysongelmia ?
Jolla-puhelimen nettiyhteyksissä tuntuu edelleen olevan jotain hämärää .
Verkkoyhteys tuntuu katkeilevan , tai ainakin sen käynnistyminen kestää .
Nettiselaimessa ja joissakin sovelluksissa saa ensin nähtäväkseen vikailmoituksen puuttuvasta verkkoyhteydestä .
Myös Youtube-videot katkeilivat nettiselaimella katseltaessa .
Jollan kehittäjät ainakin lupaavat puhelimelle säännöllisiä päivityksiä , joten toivon mukaan nämä ongelmat katoavat tulevissa päivityksissä .
Jollan käyttö on mielenkiintoinen kokemus : Erikoinen käyttöliittymä pölyttää omia käsityksiä siitä , miten älypuhelinta voi käyttää .
IPhonen tai Androidin käyttöliittymä ei välttämättä ole se ainoa mahdollinen .
Jolla ei ole huono älypuhelin , mutta kokeillessa tajuaa selvästi , millaiselta takamatkalta Jolla lähtee matkapuhelinkisaan .
IPhonen ja Androidin etuna eivät ole pelkästään pidempään kehitetyt käyttöjärjestelmät , vaan koko ympärille rakentunut ekosysteemi .
Markkinoilla on älypuhelinten sovellusten lisäksi Applen ja Androidin puhelimien kanssa yhteensopivia laitteita , sykevöitä , televisioita , vahvistimia , kaiuttimia ...
Samaa valtavirtaa vastaan kahlaa myös Microsoft/Nokia Windows-puhelimillaan .
Lumia-puhelimilla on kuitenkin takanaan ison ohjelmistoyhtiön tuki .
Jollasta tuskin tulee valtavirran puhelinta , mutta ainakin sille toivoo menestystä tyylikkäänä erikoisuutena .
Toivottavasti se löytää myös entistä enemmän yhteistyökumppaneita , ja onnistuu herättämään myös sovelluskehittäjien kiinnostuksen .
( Korjaus klo 10.47 : Yle Areena löytyy Jollan omasta verkkokaupasta , Aptoide-sovelluskaupan valikoima , Google Playn asennus roottaamalla )
