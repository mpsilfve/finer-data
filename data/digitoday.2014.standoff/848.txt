Autonarviosivuista valituksia poliisille : Älä maksa karhukirjettä
Ulkomaiset ja maksullisuudellaan yllättäneet autonarviosivustot ovat jatkuva riesa .
Perintävaatimuksia ei kuitenkaan pidä maksaa .
Eri verkkopalvelut houkuttelevat suomalaisia tarkistamaan autonsa arvon .
Sivustot , joista alkoi kantautua valituksia jo ainakin viime syksyn alussa , aiheuttavat edelleen päänvaivaa virkavallalle ja kuluttaja-asiamiehelle .
Meri-Lapin poliisi kertoo saaneensa viime päivinä useita ilmoituksia ja yhteydenottoja hinta-arvioihin liittyvien nettisivustojen laskuista .
Perintävaatimukset ovat seuranneet sivustojen käyttöä , mikä on paljastunut monelle vasta jälkikäteen maksulliseksi – vaikka hinnoista on ainakin joissain tapauksissa kerrottu sivustolla suhteellisen selvästi .
Kilpailu- ja kuluttajavirasto varoitti kuluttajia viime lokakuussa Autonarvio.com- , Autojenhinta.net- ja Autojenhinnat.net-sivustoista .
Viraston mukaan kuluttajat eivät ole ymmärtäneet altistuvansa maksuille vain klikkaamalla sivustolla olevaa aloituspainiketta .
Jotkut sanoivat , ettei painiketta tarvitse edes painaa , vaan riitti , että sivustolla antoi autonsa rekisterinumeron .
Virasto palasi asiaan viime perjantaina ja kertoi , että laskuja on lähetetty myös kuluttajille , jotka eivät ole edes käyneet yhtiön sivustoilla .
Ohje on kuitenkin sama kaikille , jotka ovat saaneet mielestään väärän laskun ja joille on lähtenyt perintävaatimuksia .
– Kuluttaja-asiamies korostaa , että vaadittua summaa ei ole syytä maksaa .
Vaatimukseen sisältyvät perintäkulut ylittävät ne enimmäismäärät , joita kuluttajilta voidaan Suomen perintälain mukaan periä .
Jos koko perinnän peruste on kiistanalainen , perintätoimia ei saa jatkaa ennen asian selvittämistä , tiedotteessa sanotaan .
Perintävaatimus on syytä erikseen kiistää sähköpostitse .
Kilpailu- ja kuluttajavirasto antaa siihen tarkempia ohjeita .
Kuluttajariitalautakunta on ollut asiassa voimaton , sillä se ei ole saanut kuluttajien valituksia sivustoja ylläpitävän yrityksen tietoon .
Jos asiasta haluaa tehdä rikosilmoituksen , se onnistuu henkilökohtaisesti paikallispoliisissa tai poliisin sähköisen rikosilmoituksen kautta verkossa .
