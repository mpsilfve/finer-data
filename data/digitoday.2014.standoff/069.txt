Näin se menee kun on rahaa : Jay Z osti " Norjan Spotifyn "
Wimpin kauppahinta oli noin 53 miljoonaa euroa .
Rap-artisti Jay Z , oikealta nimeltään Shawn Corey Carter , on ostanut musiikin suoratoistoon keskittyneen norjalaisen Wimpin 464 miljoonalla Norjan kruunulla eli 52,5 miljoonalla eurolla .
Asiasta kertoo muun muassa NME .
Wimp on " Norjan Spotify " , sillä se on tarjonnaltaan laaja , vaikkei ruotsalaiskilpailijansa veroinen .
Wimpissä on tarjolla yli 25 miljoonaa kappaletta ja 75\_000 musiikkivideota .
Suomeen juuri saapunut hifisteille suunnattu Tidal-musiikkipalvelu on osa Wimpiä .
Räppäri osti Wimpin Project Panther Bidco -yhtiönsä kautta .
– Panther uskoo , että musiikkiteollisuuden viimeaikaiset muutokset ja siirtymä suoratoistoon mahdollistaa viihteen kulutuksen lisääntymisen ja antaa hyvät mahdollisuudet artisteille musiikkinsa esille tuomiseen , sanoi yhtiö tiedotteessaan .
Wimp ei ole ainoa suoratoistopalvelu , joka on vaihtanut omistajaa viime aikoina .
Apple osti viime toukokuussa Beats-musiikkiyhtiön noin 2,2 miljardilla eurolla .
