Syksy tuo tullessaan Ubuntu-vempaimia
Ensimmäiset Ubuntu-älypuhelimet ja -tabletit ovat tulossa myyntiin ensi syksynä , Mark Shuttleworth kertoo .
Ubuntua kehittävä Canonical on jo pitkään hamunnut mukaan mobiilimarkkinoille .
Yhtiön aiemmin joukkorahoitusta kerännyt Ubuntu Edge -projekti ei päässyt keräystavoitteeseensa , mutta sen suosio osoitti , että kysyntää Ubuntu-mobiililaitteille on olemassa .
Canonicalin perustaja , eteläafrikkalainen monimiljonääri Mark Shuttleworth vahvistaa , että Ubuntu-tabletit ja älypuhelimet hyökkäävät markkinoille yhtä aikaa ensi syksynä .
– Tabletit saapuvat myyntiin melko samaan aikaan Ubuntu-älypuhelimien kanssa vuoden kolmannella neljänneksellä , Shuttleworth kertoo MWL TV:n haastattelussa .
Shuttleworth oli kuitenkin vähäsanainen laitteen valmistajista .
Yhteistyökumppaneista kysyttäessä Shuttleworth on aiemmin puhunut vain " suurista nimistä , jotka ovat osoittaneet kiinnostusta Ubuntua kohtaan " .
Todennäköisesti Ubuntu-tabletin valmistuksesta vastaa Bq sekä mahdollisesti Canonicalin jo olemassaolevat yhteistyökumppanit Lenovo ja HP .
