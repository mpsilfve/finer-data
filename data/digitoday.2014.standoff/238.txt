Microsoft yritti tappaa levykkeet — joutui heti perääntymään
Levykeasematuen puuttuminen Windows 10:stä olisi voinut olla kuolinisku vuosikymmeniä vanhalle keksinnölle .
Levykkeet , tuttavallisemmin disketit , ovat edelleen käytössä monin paikoin .
1980-luvulla ilmestyneet 1,44 megatavun tallennustilalla varustetut levykkeet ovat aina edellyttäneet omaa levykeasemaa .
Nykykoneista levykeasemaa harvemmin enää löytyy , mutta varsinkin vähänkin vanhemmista sellaisen voi vielä bongata .
Jostain syystä Microsoft on kuitenkin päättänyt poistaa tuen levykeasemille Windows 10:n esiversiosta .
Luonnollisesti päätös on aiheuttanut palauteryöpyn , jonka seurauksena Microsoftilta luvataan lisätä tuki takaisin ennen Windows 10:n valmiin version julkaisua .
– Kyllä , levykeaseman ajuri on jostain syystä poistettu esiversiosta .
Meneillään on kuitenkin prosessi , jonka tarkoituksena on tuoda se takaisin .
Ilmoitan täällä , kun niin tapahtuu , Microsoftin tukifoorumille ilmestyneessä lausunnossa luvataan .
Levykeasemien tuen poisto on suututtanut erityisesti yritykset , joissa levykeasemat vaikuttavat olevan yhä laajasti käytössä .
Koska Windows 10 on suunniteltu juuri yrityskäyttäjät mielessä , joutuu Microsoft mitä todennäköisimmin taipumaan ja tuomaan tuen takaisin käyttöjärjestelmän julkaisuajankohtaan mennessä .
Asiasta kertoi Softpedia .
