Arne Treholt
Arne Treholt ( 13. joulukuuta 1942 Brandbu , Norja ) on entinen norjalainen virkamies ja poliitikko , joka tuomittiin vakoilusta Neuvostoliiton ja Irakin hyväksi kahdenkymmenen vuoden vankeuteen vuonna 1985 .
Hän on ensimmäinen norjalainen henkilö , joka on tuomittu poliittisesta vakoilusta .
Hänet armahdettiin vuonna 1992 terveydellisistä syistä .
Treholt on anonut tapauksensa uudelleenkäsittelyä kolmesti , tuloksetta .
Vuonna 2010 sanomalehti Aftenposten julkaisi eläkkeellä olevan poliisin lausuntoja , joiden mukaan osan Treholtia vastaan vakoiluoikeudenkäynnissä käytetystä todistusaineistosta oli poliisi väärentänyt .
Treholt syntyi työväenpuolue-taustaiseen perheeseen entisessä Brandbun kunnassa ( nyk. Granin kunnan alueella ) Opplandissa .
Hänen isänsä Thorstein Treholt oli kansanedustaja ja maatalousministeri .
Treholt opiskeli pääosin Oslossa , jossa hän osallistui aktiivisesti nuoriso- ja opiskelijapolitiikkaan .
Treholt liittyi Norjan työväenpuolueeseen vuonna 1964 .
Vuonna 1965 hänestä tuli puolueen lehden , Arbeiderbladetin , kansainvälisiin asioihin orientoitunut toimittaja .
Toimittajauransa aikana Treholt tapasi myöhemmän ministerin Jens Evensenin Kreikan sotilasvallankaappauksen aikoihin 1967 , jonka vastustamiseksi molemmat toimivat aktiivisesti .
Treholtista tuli Evensenin henkilökohtainen sihteeri vuonna 1972 tämän johtaessa kauppasopimusneuvotteluja , jotka johtivat Norjan pysymiseen erossa Euroopan yhteisöstä .
Vuonna 1976 Treholt nimitettiin valtiosihteeriksi Norjan merioikeusministeriksi valitun Evensenin ministeriöön ja vuosina 1979–1982 hän oli lähetystöneuvos Norjan YK-edustustossa .
Norjan politiikan suurimpia kysymyksiä 1970-luvulla olivat neuvottelut Euroopan yhteisön kanssa merioikeuksista ja myöhemmin ns. harmaiden alueiden sopimus merioikeuksiin liittyen Neuvostoliiton kanssa .
Treholt oli näissä kysymyksissä maansa keskeisiä ja taitavaksi havaittuja toimijoita .
Häntä pidettiin kontakteja luovana ja avoimena poliitikkona , joka kykeni luomaan suuren kansainvälisen verkoston politiikassa , tiedotusvälineissä ja virkamiessuhteissa .
Evensen ja Treholt edustivat asioiden hoidossa epätavanomaista tyyliä , joka kohtasi myös epäluuloja sekä oman puolueen sisällä että ulkopuolella .
Treholt opiskeli lyhyen aikaa Norjan puolustusvoimien korkeakoulussa ( " Forsvarets Høgskole " ) 1982–1983 .
Vuonna 1983 Treholt sai ulkoministeriön lehdistökonttorin toimistopäällikön viran .
Treholt tapasi ensimmäistä kertaa KGB-agentti Jevgeni Beljajevin vuonna 1967 cocktail-tilaisuudessa ja seuraavana vuonna miehet tapasivat vähintään kahdeksan kertaa .
Beljajev esitteli Treholtin toiselle KGB-virkailijalle , Gennadi Titoville , vuonna 1971 .
Miehet ystävystyivät ja heidän ystävyytensä kerrotaan jatkuvan edelleen .
Vuonna 1979 Norjan poliisin turvallisuuspalvelu ( Politiets sikkerhetstjeneste ) , joka oli siihen asti tyytynyt seuraamaan Treholtin KGB-yhteyksiä , kytki FBI:n mukaan tutkimuksiinsa .
Samana vuonna Treholt solmi yhteydet KGB-agentti Vladimir Šišiniin , joka toimi niin ikään YK:ssa ja josta tuli Treholtin yhteyshenkilö New Yorkissa .
Vuonna 1981 FBI asetti agenttejaan Treholtin naapurihuoneistoon .
Poliisin tietojen mukaan Treholt otti vastaan KGB:lta huomattavia rahasummia .
Norjan poliisin turvallisuuspalvelu asetti omia agenttejaan Treholtin naapurihuoneistoon Norjassa 1983 .
He tutkivat hänen asuntonsa 17. toukokuuta ja löysivät ratkaisevia todisteita Treholtia vastaan .
Lisäksi kolme päivää aiemmin Treholtin oli nähty tavanneen Titovin Helsingissä ravintola Mestaritallissa ja luovuttaneen tälle papereita .
Norjan poliisi tutki Treholtin asunnon uudelleen 22. elokuuta .
Treholt pidätettiin Fornebun lentoasemalla Oslossa 20. tammikuuta 1984 hänen ollessaan matkalla Wieniin tapaamaan Titovia .
Arne Treholt tuomittiin kahdenkymmenen vuoden vankeusrangaistukseen 20. kesäkuuta 1985 .
Oikeudenkäynnissä Treholt oli tunnustanut omavaltaiset yhteydenotot useisiin KGB-upseereihin .
Hän väitti kuitenkin ylläpitäneensä kontakteja lähinnä jännityksen vuoksi sekä toimiakseen avoimena kanavana idän ja lännen välillä kylmän sodan ollessa kylmimmillään .
Treholt kielsi johdonmukaisesti toimittaneensa valtion turvallisuuden kannalta vahingollista materiaalia , mutta tunnusti rikkoneensa maansa virkamieslakia .
Eidsivatingin hovioikeuden ( " Eidsivating lagmannsrett " ) tuomiossa Treholt todettiin syylliseksi vakoiluun sekä Neuvostoliiton että Irakin hyväksi .
Treholt tunnusti tuolloin kirjoittaneensa useita muistioita YK-diplomaattina toimiessaan Irakin turvallisuuspalvelulle , mistä hyvästä hän oli vastaanottanut merkittäviä rahasummia .
Treholt valitti tuomiostaan korkeimpaan oikeuteen , mutta veti valituksensa pois kesken käsittelyn , koska hänellä ei ollut luottamusta asiansa oikeudenmukaiseen käsittelyyn .
Treholtin tapaus herätti vilkasta keskustelua useissa vaiheissaan .
Eräät pitivät tuomiota idealistisen itä-länsisuhteiden sillanrakentajan oikeusmurhana .
Irakista saadut rahat ja salaiset KGB-tapaamiset kuitenkin monimutkaistivat tätä kuvaa .
Tiedotusvälineiden roolista tapauksessa oli voimakasta keskustelua , samaten Kåre Willochin hallituksen päätöksestä päästää Treholt opiskelemaan puolustusvoimien korkeakoulussa 1982–1983 , tämän ollessa jo epäilyksen alaisena vakoilusta .
Perusteeksi kerrottiin , ettei Treholtin tulisi epäillä mitään häntä vastaan olevan tutkimuksen suhteen .
Toisaalta häntä vastaan käytetyistä argumenteista raskauttavimpia olivat juuri vuosina 1982–1983 syyttäjän mukaan Treholtin KGB:lle toimittamat tiedot puolustusvoimien korkeakoulua koskien .
Vankilatuomion pituudesta keskusteltiin myös vilkkaasti .
Norjan korkein oikeus epäsi ensimmäisen anomuksen Treholtin tapauksen uudelleenkäsittelystä 11. helmikuuta 1988 .
Toisen kerran korkein oikeus hylkäsi uudelleenkäsittelyanomuksen 8. toukokuuta 1992 .
Gro Harlem Brundtlandin kolmas hallitus armahti Treholtin terveydellisten syiden nojalla 3. heinäkuuta 1992 .
Treholt haki tapauksensa uudelleenkäsittelyä kolmannen kerran 15. joulukuuta 2008 , mutta rangaistusasioiden uudelleentutkintakomissio ( " Kommisjonen for gjenopptakelse av straffesaker " ) hylkäsi anomuksen uudelleenkäsittelyn .
Treholt muutti armahduksensa jälkeen Venäjälle ja asuu nykytietojen mukaan osan ajastaan Venäjällä ja osan Kyproksella .
Hän on toiminut liikemiehenä , muun muassa liikekumppanina aiempien KGB-yhteyksiensä kanssa .
Aftenposten uutisoi syyskuussa 2010 Treholtin tapaukseen liittyneen , nyttemmin eläköityneen , poliisiupseerin lausunnon , jonka mukaan Treholtin oikeudenkäynnissä käytettiin häntä vastaan väärennettyä todistusaineistoa .
Treholt on julkaissut kaksi kirjaa uransa alkuaikoina , sekä kolme kirjaa omaan tapaukseensa liittyen .
