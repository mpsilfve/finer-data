Reijo Ruotsalainen
Reijo Juhani Ruotsalainen ( s. 1. huhtikuuta 1960 Oulu ) on uransa päättänyt suomalainen jääkiekkoilija .
Hän voitti kahdesti Stanley Cupin .
Mittavan uran NHL:ssä tehnyt Ruotsalainen on voittanut mestaruuksia pelaajauransa aikana kolmessa eri maassa , ja häntä pidetään yhtenä kaikkien aikojen parhaista suomalaisista puolustajista .
Ruotsalainen on Oulun Kärppien kasvatti .
Hän edusti Kärppiä I-divisioonassa , ja oli mukana nostamassa seuraa jääkiekon SM-liigaan keväällä 1977 .
Ruotsalainen voitti Kärpissä SM-liigan pronssia ja yhden Suomen mestaruuden , ja Kärpät on jäädyttänyt Ruotsalaisen pelinumeron 10 .
1990-luvulla hän edusti SM-liigassa myös Tampereen Tapparaa ja KalPaa .
NHL-urallaan Ruotsalainen pelasi Rangersin ohella New Jersey Devilsissä ja Edmonton Oilersissa , jossa hän saavutti kaksi Stanley Cup -mestaruutta vuosina 1987 ja 1990 .
Seitsemän NHL-kauden aikana hän pelasi 446 runkosarjaottelua tehopistein 107+237=344 , ja pelasi NHL:n tähdistöottelussa vuonna 1986 .
Sveitsin NLA-liigassa Ruotsalainen edusti SC Berniä ja Zürcher SC:tä yhteensä seitsemän kautta ja voitti kolme Sveitsin mestaruutta .
Ruotsin Elitserienissä hän pelasi yhden kauden HV71:n joukkueessa .
Ruotsalainen voitti Suomen jääkiekkomaajoukkueeessa aikuisten tasolla olympiahopeaa Calgarysta 1988 ja EM-pronssia vuonna 1985 .
Ruotsalainen aateloitiin vuonna 2002 Suomen Jääkiekkoleijonaksi numerolla 122 .
Ammattilaisuransa jälkeen Ruotsalainen on toiminut jääkiekkovalmentajana .
Nuorena Ruotsalainen oli lahjakas useassa urheilulajissa , erityisesti jääkiekossa ja jalkapallossa .
Hän aloitti jääkiekkoilun viisivuotiaana Oulun Kärpissä .
Jo nuorena hän oli ikätovereitaan parempi luistelija .
Kärppien D-junioreissa Ruotsalainen oli ylivoimainen puolustaja ja joukkueelleen tärkeä .
Kärpät saavutti vuonna 1973 D-junioreiden SM-hopeaa ja vuotta myöhemmin mestaruuden .
Ruotsalainen nostettiin Kärppien edustusjoukkueeseen 15-vuotiaana .
Nuorta puolustajaa oli kyselty joukkueeseen jo vuotta aiemmin , mutta tuolloin Ruotsalainen oli ollut omien sanojensa mukaan ” liian ujo lähtemään isojen miesten peleihin ” .
Kärpät sai Ruotsalaisesta keulakuvan moneksi vuodeksi .
Kärppien noustessa SM-liigaan Ruotsalainen oli 17-vuotias ja sai jo tuolloin ensimmäisen ammattilaistarjouksen WHA-liigassa pelanneelta Edmonton Oilersilta .
Hän kuitenkin kieltäytyi , sillä halusi kehittyä Suomessa vielä jonkin aikaa ennen Pohjois-Amerikkaan siirtymistä .
Ruotsalainen pelasi SM-liigassa neljä kautta .
Sekä joukkue että Ruotsalainen menestyivät : Kärpät saavutti SM-pronssia vuonna 1980 ja Suomen mestaruuden 1981 .
SM-liigan tulokaskaudellaan 1977–1978 Ruotsalainen teki 30 ottelussa 23 tehopistettä , ja viimeisellä kaudellaan 1980–1981 hän teki 51 tehopistettä 34 ottelussa .
Hänet valittiin vuosina 1980 ja 1981 SM-liigan tähdistökentälliseen .
New York Rangers varasi Ruotsalaisen NHL:ään kuudennella varauskierroksella numerolla 119 .
Ruotsalainen siirtyi SM-kullan jälkeen Rangersiin yhdessä Kärpistä tutun seuratoverin Mikko Leinosen kanssa .
Ruotsalainen pelasi Rangersissa tulokaskaudellaan 1981–1982 78 ottelua tehopistein 18+38=56 .
Hänelle annettiin paljon vastuuta , ja hänestä tuli nopeasti joukkueensa puolustuksen tukiranka .
Rangersin valmentaja Herb Brooks piti Ruotsalaista NHL:n parhaana luistelijana .
Nuorta puolustajaa suitsutettiin myös siitä , että tämä luisteli takaperin nopeammin kuin moni muu eteenpäin .
Kaudella 1982–1983 Ruotsalainen pelasi 77 ottelua ja teki niissä 69 tehopistettä .
Rangers oli toistamiseen mukana pudotuspeleissä , mutta hävisi toisella kierroksella .
Ruotsalainen pelasi Rangersissa vielä kolme kautta .
Hän oli kausilla 1984–1985 ja 1985–1986 joukkueensa paras pistemies , mutta joukkue ei menestynyt .
Lisäksi rahakiistat keskeyttivät puolustajan NHL-uran hetkellisesti kaudella 1985–1986 , sillä Rangersin silloinen toimitusjohtaja Phil Esposito kieltäytyi maksamasta Ruotsalaiselle 10\_000 dollarin palkankorotusta .
Viimeisellä kaudellaan Rangersissa Ruotsalainen valittiin NHL:n tähdistöotteluun .
Ruotsalainen pelasi Rangersissa yhteensä viisi kautta .
Niiden aikana syntyivät tehopisteet 99 maalia ja 217 syöttöä , yhteensä 316 pistettä 389 ottelussa .
Hän on Rangersin kaikkien aikojen puolustajien tehotilastossa kuudentena ja playoff-tilastossa yhdeksäntenä .
Viiden NHL-kauden jälkeen Ruotsalainen siirtyi yllättäen Pohjois-Amerikasta takaisin Eurooppaan , Sveitsin SC Berniin .
Euroopassa hän pelasi kuitenkin vain vuoden , sillä jo keväällä 1987 Sveitsin sarjan päättymisen jälkeen Ruotsalainen allekirjoitti NHL-sopimuksen Edmonton Oilersin kanssa .
Edmonton oli NHL:n huippujoukkue , ja Ruotsalainen pelasi joukkueessa keväällä 1987 NHL:n runkosarjaa 16 ottelua ja teki 13 tehopistettä .
Pudotuspeleissä Edmonton voitti Stanley Cup -mestaruuden .
Ruotsalaisen rooli oli aavistuksen pienempi kuin aiemmin Rangersissa , sillä joukkueen puolustuksessa suurimman huomion vei Paul Coffey .
Mestaruuden jälkeen Edmontonin oletettiin tekevän pitkän sopimuksen Ruotsalaisen kanssa , mutta hän siirtyi takaisin Eurooppaan , Ruotsin Elitserienin HV71:een .
Paluutaan Eurooppaan puolustaja perusteli perhesyillä , ja syksyllä hänen vaimonsa Ulla-Maija synnytti poikavauvan .
Talviolympialaisten 1988 aikana huhuttiin Ruotsalaisen siirtymisestä New Jersey Devilsiin , mutta hänen paluunsa NHL:ään ei toteutunut .
Kaudella 1988–1989 hän palasi SC Berniin , joka voitti Sveitsin mestaruuden .
Syksyllä 1989 Ruotsalainen neuvotteli pelaajasopimuksesta Helsingin Jokerien kanssa , mutta hän teki sopimuksen New Jerseyn kanssa .
Kausi 1989–1990 New Jerseyssä oli Ruotsalaiselle paha pettymys .
Joukkueessa Ruotsalaisen rooli kutistui pelkkien ylivoimatilanteiden pelaamiseen , ja runkosarjassa hän pelasi vain 31 ottelua .
Maaliskuussa 1990 New Jersey myi Ruotsalaisen Edmonton Oilersiin .
Ruotsalainen oli innoissaan siirrosta takaisin Edmontoniin , jossa hänestä tuli yksi johtavista pelaajista .
Takavuosien tähdet Wayne Gretzky ja Coffey oli myyty pois , ja joukkueen johtavia pelaajia olivat Ruotsalaisen ohella kapteeni Mark Messier , Jari Kurri ja Esa Tikkanen .
Kevään 1990 pudotuspeleissä Edmonton voitti jälleen Stanley Cup -mestaruuden , ja Ruotsalainen päätti NHL-uransa .
Vielä vuonna 1998 , kahdeksan vuotta viimeisen NHL-ottelun jälkeen , Edmonton kyseli vanhaa puolustajatähteään takaisin pelaamaan .
Ruotsalainen pelasi Oilersissa vain kahdella kaudella , mutta siitä huolimatta hän on Oilersin historian 7. tehokkain puolustaja playoffseissa ( 4 maalia + 16 syöttöä , 20 pistettä 43 ottelussa ) .
NHL-uransa päättymisen jälkeen Ruotsalainen palasi odotetusti Sveitsiin .
Hän pelasi SC Bernissä kolme kautta , voitti kaksi Sveitsin mestaruutta ja valittiin viimeisellä kaudella liigan tähdistökentälliseen .
Uransa viimeisten vuosien aikana Ruotsalaisen ura risteili Suomen ja Sveitsin välillä .
Kaudelle 1993–1994 hän palasi I-divisioonassa pelanneeseen Kärppiin .
Hän pelasi Kärpissä neljä ottelua , jonka jälkeen siirtyi Tampereen Tapparaan , jossa pelasi kuusi ottelua runkosarjassa ja SM-liigan pudotuspelit .
Kaudella 1994–1995 Ruotsalainen pelasi 19 ottelua Bernissä .
Tämän jälkeen hän palasi SM-liigaan , KalPan joukkueeseen .
16 kotimaassa pelatun ottelun jälkeen hän siirtyi kesken kauden Zürich Lionsiin Sveitsiin .
18 ottelussa Ruotsalainen teki 15 tehopistettä .
Ruotsalainen pelasi Sveitsissä yhteensä kuudella pelikaudella , joista viidellä SC Bernissä .
Hän on SC Bernin kaikkien aikojen tehokkain puolustaja Sveitsin A-liigassa ( 77 maalia + 131 syöttöä , yhteensä 208 pistettä 211 ottelussa ) .
Kaksi viimeistä kautta Ruotsalainen vietti kotiseudullaan Oulussa .
Veteraanipuolustaja pelasi uransa jäähyväisottelun elokuussa 1999 , vaikka Edmonton Oilers tarjosi hänelle pelipaikkaa NHL:stä .
Ruotsalainen pelasi urallaan 117 miesten A-maaottelua , joissa hän teki 27 maalia ja antoi 23 syöttöä ( 50 pistettä ) .
Lisäksi hän pelasi 47 nuorten ja 12 poikien maaottelua .
Ruotsalainen pelasi viisissä maailmanmestaruuskilpailuissa ja kerran olympialaisissa .
Ruotsalaisen ensimmäinen arvoturnaus oli alle 19-vuotiaiden Euroopan-mestaruuskilpailut vuonna 1976 .
Ruotsalainen pelasi samaisessa turnauksessa myös seuraavana vuonna .
Vuonna 1977 Ruotsalainen debytoi Suomen alle 20-vuotiaiden jääkiekkomaajoukkueessa .
Alle 20-vuotiaiden MM-kisoissa Ruotsalainen pelasi vuosina 1977 , 1978 , 1979 ja 1980 .
Vuoden 1980 kisoista Ruotsalainen voitti MM-hopeaa ja hänet valittiin kisojen parhaaksi puolustajaksi sekä tähdistökentälliseen .
Ruotsalaisen uran ensimmäinen miesten arvoturnaus oli vuoden 1978 MM-kisat Tšekkoslovakiassa .
Ruotsalainen pelasi kymmenen ottelua tehden kaksi maalia .
Muut aikuisten MM-kisat olivat vuosina 1979 , 1981 , 1985 sekä 1989 .
MM-kisoissa Ruotsalaiselle kertyi 44 ottelua tehoin 9+10 .
Ruotsalaisen paras MM-kisasijoitus oli viides sija vuosina 1979 , 1985 ja 1989 .
Vuonna 1985 Suomi saavutti MM-kilpailujen kolmanneksi parhaana eurooppalaisjoukkueena EM-pronssia .
Ruotsalainen oli valittu Suomen joukkueeseen Lake Placidin olympialaisiin 1980 , mutta hän joutui jättämään kisat väliin loukkaantumisen takia .
Ruotsalainen pääsi osallistumaan vuoden 1988 talviolympialaisiin , koska pelasi Euroopassa .
Kisoissa Suomen jääkiekkomaajoukkue saavutti ensimmäisen MM- tai olympiamitalinsa arvokisoissa , ja Ruotsalainen oli joukkueen viidenneksi paras pistemies .
Kanadassa pelatussa turnauksessa Ruotsalainen oli edellisen kevään Stanley Cup -mestarina haluttu haastateltava , sillä hänen paluustaan NHL:ään huhuttiin .
Ruotsalainen osallistui myös Kanada-cupiin vuonna 1981 .
Viidestä ottelustaan Suomi hävisi neljä ja pelasi Yhdysvaltoja vastaan tasapelin .
Suomi jäi turnauksen viimeiseksi Ruotsalaisen pelattua viisi ottelua tehoin 0+1 .
Aktiiviuransa jälkeen Ruotsalainen toimi apuvalmentajana East Coast Hockey Leaguen Miami Matadorsissa ja New Orleans Brassissa .
Sen jälkeen hän toimi kolmen vuoden ajan Kärpissä valmennustehtävissä .
Ruotsalainen oli kakkosvalmentajana voittamassa Suomen mestaruutta 2004 .
Hän toimi ensi kertaa päävalmentajana kaudella 2006–2007 valmentaen Mestiksen Mikkelin Jukureita , mutta hänet erotettiin tammikuussa 2007 joukkueen pelattua ailahtelevasti .
Kaudeksi 2007–2008 Ruotsalainen siirtyi itävaltalaisen Red Bull Salzburgin apulaisvalmentajaksi .
Hän toimi tehtävässä aina kauteen 2011–2012 .
Ruotsalainen piti valmennustehtävistä välivuoden , mutta palasi kaudeksi 2013–2014 DEL-liigassa pelaavan Kölner Haien apulaisvalmentajaksi .
Reijo Ruotsalaisen isä oli jääkiekkovalmentaja Reino Ruotsalainen .
Reino Ruotsalainen aloitti vuonna 1967 valmentajauransa Kärppien juniorijoukkueissa ja valmensi 1970-luvulla Kärppien junioreita useasti mitaleille .
Hän valmensi lisäksi Jokereita ja KooKoota .
Jokereissa Ruotsalainen sai vuonna 1983 vuoden valmentaja -tittelin , kun hän oli valmentanut joukkueen hopealle .
