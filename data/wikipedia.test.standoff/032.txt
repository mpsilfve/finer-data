Nilgirinlanguri
Nilgirinlanguri ( " Trachypithecus johnii " ) on eteläisessä Intiassa elävä harvinainen apinalaji .
Lajia tavataan vain Länsi-Ghatien vuoriston kosteissa metsissä , joissa se elää pieninä laumoina .
Se syö vain kasviravintoa , etenkin lehtiä .
Monien muiden Länsi-Ghateilla elävän lajin tavoin nilgirinlanguri on uhanalaistunut alueen metsien häviämisen takia .
Nilgirinlangurin ruumiinpituus on 49–71 senttimetriä , hännän pituus 69–97 senttimetriä .
Paino on 9,3 – 13,6 kilogrammaa .
Urokset ovat hieman naaraita suurempia ja painavampia , ja niiden kulmahampaat ovat myös suuremmat .
Aikuisilla yksilöillä on tummanruskea kiiltävä turkki .
Selässä ja hännän tyvellä on harmahtavanvalkeita karvoja .
Naaraan reisien sisäpinnalla on myös valkoinen laikku .
Kellertävänruskean pään karvoitus on pitkää ja paksua .
Väritys on päälaelta tummemman ruskea , kurkku vivahtaa punaruskeaan .
Takapuolessa ja hännän tyvessä on myös valkoista .
Karvatonta naamaa , korvia , ja jalkoja peittää musta iho .
Nilgirinlanguria tavataan vain Länsi-Ghatien vuoristossa Lounais-Intiassa Kodagun eteläpuolella .
Niitä tavataan etenkin Nilgiri- , Anamalai- , Palni- , Brahmagiri- ja Ashambuvuorilla .
Lajin levinneisyys ulottuu Karnatakan , Keralan ja Tamil Nadun osavaltioihin .
Nilgirinlangureja arvellaan elävän luonnossa alle 20\_000 yksilöä .
Nigirinlangurit oleskelevat yleensä 900–1200 metrin korkeudessa merenpinnasta kasvavissa metsissä , mutta voi sopeutumiskykyisenä laskeutua 500–600 metriin tai kiivetä jopa 2000 metrin korkeuteen .
Tamil Nadussa lajia on tavattu niinkin alhaalta kuin 180 metristä .
Lajin luonnollista elinympäristöä ovat laajat ainavihreät metsät , erityisesti " shola " -nimellä tunnetut , avointen ruohostojen ympäröimät ja purojen tai jokien halkomat tiheiköt , joissa puut voivat kasvaa jopa 60 metriä korkeiksi ja kenttäkerros on runsaan aluskasvillisuuden peitossa .
Niitä elää myös osittain ainavihannissa metsissä , kosteissa kesävihannissa metsissä sekä ikivihreissä vuoristometsissä .
Nilgirinlangurit ovat päiväaktiivisia apinoita ja liikkuvat enimmäkseen puissa .
Muiden lehtiapinoiden tapaan nilgirinlangurilla on voimakkaat takaraajat , joiden voima riittää usean metrin hyppyihin puusta toiseen .
Maassa ne juoksevat nopeasti pitkillä loikilla .
Nilgirinlangurit liikkuvat maassa kuitenkin vain vähän .
Ne ylittävät usein ruohostomaita siirtyessään " shola " -tiheiköltä toiselle .
Naaraat elävät 3–30 yksilön ryhminä , joissa on yleensä yksi aikuinen alfa-uros .
Muut urokset ovat sen alapuolella tai elävät omissa laumoissaan .
Nilgirinlangurit voivat olla myös yksineläjiä .
Sekä urokset että naarat jättävät synnyinlaumansa .
Kun nuoret urokset tulevat tarpeeksi vanhoiksi taistelemaan naaraista , hallitsevat urokset häätävät ne pois laumasta .
Naaraiden ja niiden poikasten laumaa johtavan uroksen tehtävänä on reviirin puolustaminen .
Se pysyy lauman muusta elämästä melko etäällä eikä ole paljoa tekemisissä lauman muiden jäsenten kanssa .
Uros kajauttaa varhaisaamulla kuuluvan reviirihuudon , johon naapurilaumojen urokset vastaavat .
Laumojen kohtaamiset ovat melkein aina rauhallisia .
Urokset tyytyvät elehdintään ja esittelemään äänivarojaan parinkymmenen metrin päässä toisistaan .
Reviirin koko vaihtelee suuresti .
Ashambuvuorilla se on keskimäärin 25 hehtaarin laajuinen , mutta Nilgirivuorilla liikkumisalue kattaa 60–260 hehtaaria .
Reviirin kokoon vaikuttavat lauman koko , populaation tiheys ja ravinnonsaanti .
Jos seudulla kasvaa vain vähän akaasioita , lauma tarvitsee suuren elinpiirin , sillä akaasiat tuottavat apinoille ravintoa vuoden ympäri .
Nilgirinlangurilauman reviiri voi mennä osittain päällekkäin naapurilamojen kanssa , mutta ydinalue , jolla lauma viettää valtaosan ajastaan ei koskaan ulotu naapurien alueelle .
Nilgirinlangurit osaavat käyttää monipuolisesti metsän eri kerroksia .
Nilgirivuorilla tehtyjen tutkimusten mukaan langurit pysyvät päivällä 5–9 metrin korkeudessa olevassa , valtaosin kanelipuita ja tyräkkikasveja kasvavassa kerroksessa ; missä ne ruokailevat , liikkuvat ja lepäävät .
Illalla lauma kapuaa yöpymään 12–24 korkeudessa kasvavaan akaasia- ja eukalyptusvaltaiseen kerrokseen .
Aamulla ja iltapäivällä ne ruokailevat 1,5–3 metrin korkeudessa sijaitsevassa pensaikkoisessa aluspuustossa .
Ne laskeutuvat toisinaan maahan juomaan sekä keräämään siemeniä ja ruohoja .
Nilgirinlangureita saalistavat ainakin petolinnut , leopardi , koira ja ihminen .
Myös partamakakien tiedetään hyökänneen nilgirinlangurien kimppuun .
Vaikka nilgirinlanguri ja partamakaki elävät samoilla alueilla , niiden ekologinen lokero on erilainen .
Sadekaudella nilgirinlanguri viettää eniten aikaa latvuston keskiosissa , kun taas partamakaki liikkuu eniten latvuston ylä- ja alaosissa .
Lisäksi partamakakit suosivat ravinnokseen hedelmiä , nilgirinlangurit lähinnä lehtiä .
Nilgirinlangureilla on myös tapana ruokailla useammin iltapäivällä .
Partamakakit voivat häätää nilgirinlangurit latvuston yläosiin , mutta makakeista on myös hyötyä .
Nilgirinlangurit eivät osaa osaa rikkoa kovia " Cullenia exharillata " -kasvin hedelmiä , mutta voivat napata partamakakien pudottamia hedelmiä , jotka makakit ovat jo ehtineet särkeä .
Nilgirinlangurit syövät vain kasviravintoa , kuten lehtiä , kukkia , versoja , siemeniä ja hedelmiä .
Lajin tiedetään syövän ainakin 102 eri kasvilajia .
Se syö mieluummin nuoria kuin vanhoja lehtiä .
Viljelysten läheisyydessä niiden on huomattu myös mieltyneen perunoihin ja kukkakaaleihin , mikä on johtanut yhteenottoihin viljelijöiden kanssa .
Lehtiapinoille tyypillinen moniosainen maha mahdollistaa selluloosan hajottamisen .
Myös avartuvat sylkirauhaset auttavat ruoan sulattamisessa .
Nilgirinlangurit syövät enimmäkseen aamulla ja myöhäisillalla , ja ne käyttävät ruokailemiseen keskimäärin 7–8 tuntia päivässä .
Nilgirinlangurit voivat saada poikasia kaikkina vuodenaikoina .
Poikasia syntyy runsaimmin touko-kesäkuussa , lounaismonsuunien aikaan , sekä marraskuussa , jolloin koillismonsuunit ovat vallitsevia .
Monsuunien ansiosta nilgirinlangureilla on tavallista enemmän ruokaa , sillä tuoreita lehtiä on tähän aikaan saatavilla saatavilla paljon .
Poikasten syntymisen aikoihin lauma liikkuu vähemmän kuin tavallisesti .
Naaras synnyttää kerralla yhden poikasen .
Poikanen painaa syntyessään noin puoli kiloa , ja niiden punertavaa ihoa peittää harva punertavanruskea turkki .
Poikanen kulkee naaraan mukana pitämällä kiinni emonsa vatsasta .
Kun poikanen on kymmenen päivän ikäinen , se voidaan jättää muiden naaraiden huolehdittavaksi , jolloin emo pääsee ravinnonhakuun .
Poikanen alkaa tutkia ympäristöään 3–4 viikon ikäisenä ja alkaa täydentää ravintoaan kiinteällä ruoalla 3–4 kuukauden iässä .
Näihin aikoihin emo alkaa jättää sitä yksikseen ja edesauttaa jälkeläisensä itsenäistymistä .
Vuoden ikäisenä se on kokonaan vieroitettu ja lähes itsenäinen .
Nilgirinlangurit alkavat leikkiä muiden poikasten kanssa neljän kuukauden ikäisinä ja jatkavat sitä 4–5 vuoden ikään saakka .
Nilgirinlanguri luokitellaan vaarantuneeksi lajiksi .
Se on kärsinyt etenkin elinalueiden häviämisestä , jota ovat aiheuttaneet asutuksen leviäminen , maatalouden laajentuminen , kaivostoiminta ja patojenrakennus .
Nykyisin sitä uhkaavat erityisesti kasvava ihmisasutus , tahallaan sytytetyt maastopalot , metsästys , tiekuolemat sekä apinoiden kauppaaminen lemmikeiksi , ruoaksi ja lääkkeiksi .
Sisäelinten , lihan ja veren on uskottu parantavan keuhkosairauksia kuten astmaa .
Nilgirinlangurin verellä on myös uskottu olevan nuorentava vaikutus .
Nahkaa käytetään rumpujen tekemiseen .
Lajia on haitannut myös hakattujen alkuperäismetsien korvaaminen nopeasti kasvavilla vierailla puulajeilla .
Lajia tavataan useassa kansallispuistossa ja muilla luonnonsuojelualueella .
Nilgirinlanguri kuuluu lajien kansainvälistä kauppaa rajoittavan CITES-sopimuksen liitteeseen II .
Metsästystä on myös viime vuosina saatu vähennettyä parantuneen suojelun ja kansalaisjärjestöjen ansiosta .
