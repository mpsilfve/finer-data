Kulit
Kulit olivat aasialaisia , yleensä Etelä-Kiinasta tai Intiasta kotoisin olevia ruumiillisen työn tekijöitä 1800-luvulla ja 1900-luvun alkupuolella .
Ilmausta " kuli " käytetään nykyisin toisinaan rasistisena solvauksena aasialaistaustaisista henkilöistä .
Kulikauppa laajeni 1840–1850-luvuilla .
Köyhiä aasialaisia houkuteltiin kuleiksi katteettomilla lupauksilla , osa kidnapattiin , jotkut joutuivat vangeiksi heimoväkivaltaisuuksissa ja jotkut myivät itsensä velkojen takia .
Vuosina 1847–1874 Kuubaan kuljetettiin 143\_000 kulia täyteen ahdetuilla amerikkalaisilla laivoilla , joilla heitä kohdeltiin julmasti , tautitilanne oli heikko ja kuolleisuus korkea .
Monet aikalaiset ja nykytutkijat ovat kiinnittäneet huomiota yhtäläisyyksiin kulikaupan ja transatlanttisen orjakaupan välillä .
Kuleja myytiin kuin työjuhtia , ja olosuhteet plantaaseilla ja kaivoksilla olivat epäinhimilliset .
Heidät ostettiin usein viideksi tai kahdeksaksi vuodeksi , mutta monet eivät eläneet niin pitkään .
Perun Chinchasaarille ( ” Helvetin saaret ” ) vuonna 1861 guanon louhintaan viedyistä 4\_000 kulista yksikään ei selvinnyt hengissä .
Kulit kapinoivat usein lähtömaidensa satamissa , laivoilla ja uusiin maihin perille saavuttuaan .
Heitä asutettiin yhteen afrikkalaistaustaisten työläisten ja orjien kanssa , ja koska he eivät voineet palata kotimaihinsa tai tuoda vaimojaan luokseen , monet heistä avioituivat afroamerikkalaisten naisten kanssa .
Tästä saivat alkunsa eräät nykyiset afroaasialaiset ja aasialais-latinalaisamerikkalaiset väestöt .
Osa kuleista kuitenkin vapautui , kun heidän sopimuksensa päättyi .
Heille myös maksettiin palkkaa , toisin kuin orjille , joskin paljon pienempää kuin tavallisille työläisille .
Kiinan hallitus pyrki jossain määrin suojaamaan väestöään kulikaupalta , ja lopulta kauppa kiellettiin vuonna 1874 .
Kiinalaisten maahanmuutto Yhdysvaltoihin ja Kanadaan perustui lähes täysin vapaaehtoisuuteen , mutta heidän työolosuhteensa olivat ankarat .
Heitä käytettiin rautateiden rakentajina , mutta rakennustöiden valmistuttua heihin alettiin suhtautua kielteisemmin .
Kalifornian " Anti-Coolie Act " vuodelta 1862 ja liittovaltion " Chinese Exclusion Act " ( 1882 ) laadittiin rajoittamaan kiinalaisten maahanmuuttoa .
Vuosien 1838–1917 välillä Intiasta kuljetettiin noin puoli miljoonaa ihmistä Brittiläiseen Guianaan , Trinidadiin , Guadeloupeen , Jamaikalle ja Surinameen .
Ennen Kuuban vuoden 1959 vallankumousta Havannassa oli Latinalaisen Amerikan suurin chinatown .
Kiinalaista työvoimaa värvättiin Etelä-Afrikan kaivoksille vuosina 1902–1910 , koska heille voitiin maksaa pienempää palkkaa kuin afrikkalaisille ja valkoisille kaivosmiehille .
Singaporen kasvu 1800-luvulla perustui pitkälti Etelä-Kiinasta muuttaneiden kulien työpanokseen .
Kaikki Singaporen kiinalaiset eivät kuitenkaan ole kulien jälkeläisiä , vaan kaupungissa on myös vanha ja hyvin toimeentuleva kiinalainen kauppiasluokka .
William A. Pickeringin virkakaudella kulikaupan räikeimpiä muotoja alettiin torjua uusilla säännöksillä .
Nykyinen Singaporen tasavalta ei häpeile menneisyyttään ” kulien kaupunkina ” .
