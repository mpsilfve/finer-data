Zoo TV Tour
Zoo TV Tour ( kirjoitettu myös muodoissa ZooTV , ZOO TV ja ZOOTV ) oli irlantilaisen rock-yhtye U2:n vuosina 1992–1993 järjestämä kiertue , joka seurasi yhtyeen vuoden 1991 studioalbumia " Achtung Baby " .
Kiertueella U2 konsertoi stadioneilla ja areenoilla Pohjois-Amerikassa , Euroopassa , Australiassa , Uudessa-Seelannissa ja Japanissa .
Kiertue erosi huomattavasti yhtyeen uran aiemmista konserttikiertueista , ja sen tarkoituksena oli tukea U2:n musiikillisesti uutta tyyliä , jonka " Achtung Baby " -albumi oli aloittanut .
Kiertue on tunnettu muun muassa massiivisista ja monipuolisista lavasteistaan sekä sen satiirisesta suhtautumisesta populaari- ja televisiokulttuuriin ja median asemaan .
U2 esiintyi kiertueella konserteissaan uuden imagonsa turvin aiempaa kevytmielisempänä , ironisempana ja itseään väheksyvänä yhtyeenä tehdäkseen eroa 1980-luvun vakavaan lavaesiintymiseensä .
Kiertueen lavasteisiin lukeutui visuaalisia efektejä ja videoita välittäviä videotauluja sekä televisionäyttöjä , osittain lentävillä Trabant-autoilla rakennettu valaistus , satelliittitelevisiolinkkejä ja mastoja .
Zoo TV Touria on lavasteidensa johdosta luonnehdittu multimediatapahtumaksi , jonka tarkoituksena monen muun ohella oli esimerkiksi pilkata rock-musiikin kaupallistumista .
U2:n laulaja Bono esiintyi konserteissa kolmessa eri lavahahmossa , jotka vaihtelivat kappaleiden mukaan .
Bonon luomia lavahahmoja kiertueella olivat soittamillan pilapuheluilla konserttiyleisöä viihdyttänyt omahyväinen paholaishahmo Mr. MacPhisto , ahne televisioevankelista Mirror Ball Man ja egoistinen rock-tähti The Fly .
Zoo TV Tourin konserteissa U2 aloitti show'n soittamalla kuudesta kahdeksaan uutta " Achtung Baby " -albumin kappaletta , ennen kuin soittaisi vanhoja kappaleitaan .
157 konserttia kattanut kiertue käynnistyi Floridasta vuoden 1992 helmikuussa ja päättyi Tokioon vuonna 1993 .
Vuonna 1993 yhtye levytti albumin " Zooropa " ennen kiertueen saapumista Euroopan stadioneille .
Värikäs ja monipuolinen Zoo TV Tour herätti kriitikoiden arvosteluissa eriäviä mielipiteitä , mutta sai suurimmaksi osaksi positiivisen vastaanoton , ja sitä on myöhemmin pidetty yhtenä rockin merkittävimmistä ja muistettavimmista kiertueista .
Vuonna 1992 se oli taloudellisesti menestynein kiertue Pohjois-Amerikassa , ja sen lipunmyynti ylitti yhteensä 5.3 miljoonan dollarin rajan .
Yhtye taltioi vuoden 1993 marraskuussa konserttinsa Sydneyn jalkapallostadionilla Grammy-palkituksi konserttivideoksi " Zoo TV : Live from Sydney " .
Zoo TV Tourin lavastuksen suunnitteli Willie Williams , jonka kanssa U2 oli tehnyt yhteistyötä jo vuodesta 1982 lähtien .
Siinä missä U2:n 1980-luvun kiertueiden lavastukset olivat olleet tyyliltään minimalistisia ja vähäeleisiä , Zoo TV Tourin lavastus oli monimutkainen kokonaisuus , jonka tavoitteena oli ylikuormittaa konserttiyleisön aisteja .
Konserttilavan suurilta video- ja televisionäytöiltä välitettiin yhtyeen jäsenten lähikuvien lisäksi ennalta taltioituja videoita , suoria televisiolähetyksiä ja erilaisia fraaseja .
Tarkoitus oli paitsi tehdä pilaa , myös ottaa kantaa laajalle levittäytyneestä teknologiasta , ja muun muassa tämän vuoksi kiertuetta on usein kuvattu luonteeltaan ironiseksi .
Konserttilavasta käytettiin kiertueen aikana eri versioita .
Zoo TV Tourin kaksi ensimmäistä osuutta koostuivat vain areenakonserteista , joten myös lavastus oli hieman pienempi .
Philips tuotti areenakonserttien lavasteisiin neljä videoruuduista rakennettua seinämää ( ” Vidiwalls ” ) , joiden lisäksi lavalla oli 36 televisionäyttöä ja kuusi lavan yläpuolelle ripustettua Trabant-autoa .
Päälava yhdistyi kulkuluiskan avulla pienempään B-lavaan , joka sijaitsi irrallaan suuremmasta esiintymislavasta .
B-lavan vieressä sijaitsi seitsemäs Trabant , joka toimi diskopallona ja DJ-pisteenä .
Vuoden 1992 Pohjois-Amerikan stadioneilla soitettuja konsertteja varten Williams muokkasi lavarakennelmaa yhteistyössä kollegoidensa Mark Fisherin ja Jonathan Parkin kanssa .
Fisher ja Park olivat aiemmin vastanneet muun muassa The Rolling Stonesin Steel Wheels Tourin lavasuunnittelusta .
Lavarakennelma laajeni merkittävästi kiertueen siirtyessä stadioneille : esiintymislavan koko kasvoi 76 metriä leveäksi ja pituussuunnassa 24 metriä syväksi , ja areenakonserteissa käytettyjen Vidiwalls-seinämien rinnalle otettiin käyttöön neljä vielä suurempaa videoruutua .
Ulkoilmassa järjestetyt stadionkonsertit toivat lavasuunnitteluun myös haasteita valaistuksen osalta , sillä lavalla ei ollut kattoa .
Lavarakennelman valaistus sijoitettiin tämän vuoksi yhtyeen taakse .
Lavastus aiheutti myös käytännönhuolen konsertin ulkopuolella : konserttilavalle mastoja muistuttamaan rakennetut tornit olivat niin korkeita , että Yhdysvaltain ilmailuhallinto vaati niihin kiinnitettäväksi vilkkuvia varoitusvaloja .
Lavan ulkonäköä verrattiin muun muassa tieteiselokuva " Blade Runnerin " futuristisiin kaupunkimaisemiin ja kyberpunk-kirjailija William Gibsonin teoksiin .
Päälava ja B-lava yhdistyivät 46 metriä pitkän ” catwalkin ” avulla .
Lavarakennelmaan lukeutui yhteensä 176 kaiutinkoteloa , 312 halkaisijaltaan 46 senttimetrin subwooferia , 592 halkaisijaltaan 25 senttimetrin keskiäänikaiutinta , 18 videoprojektoria , 26 mikrofonia sekä kaksi kannettavaa Betacamia ja Video 8:a .
Lavan yllä roikkui yhteensä 11 Trabantia .
Vuoden 1993 stadionkonserteissa lavarakennelma pieneni rajallisen budjetin vuoksi , ja lavan yllä roikkuvista Trabant-autoista luovuttiin lukuun ottamatta kolmea , rumpusetin taakse ripustettua autoa .
Videonäytöt korvattiin kuutioilla , koska näytöt eivät olleet riittävän kirkkaita konsertteihin kesäisessä Euroopassa , jossa päivänvalo jatkui iltamyöhäiselle asti .
Euroopan stadionkonserteissa lavastuksessa oli mukana konfettitykkejä , jotka ampuivat yleisön sekaan Zoo Ecu -seteleitä ja Irlannissa poikkeuksellisesti Zooropa-kondomeja .
Video- ja televisionäyttöjen hallitsemiseksi rakennutettiin kolme ja puoli miljoonaa dollaria maksanut kuvatarkkaamo .
Konserttilavan alla oli Philipsin tilaustyönä yhtyeelle valmistama Philips CD-i -järjestelmä , joka koostui viidestä kuvaa välittävästä kamerajärjestelmästä , kahdestatoista Laserdisc-soittimesta sekä satelliittilautasesta .
Järjestelmän käyttämiseen vaadittiin yhteensä 12 ohjaajaa , 19 videoryhmän työntekijää sekä kaksi erillistä miksausasemaa .
Huolimatta konserteissa käytetyn teknologian monimutkaisuuksista ja haasteista U2 ei halunnut tapahtuman monipuolisuuden joutuvan koetukselle .
Yhtye päätti , että mahdollisuus joustaa konserttien pituudessa ja sisällössä olisi tapahtuman tärkeimpiä päämääriä .
Tämän turvin yhtyeellä oli mahdollisuus tuoda konsertteihinsa mukaan improvisointia , joka tarjosi mahdollisuuden poiketa muutoin tarkoin suunnitellun konsertin käsikirjoituksesta .
Kitaristi The Edge on sanonut sen olleen eräs tärkeimmistä päätöksistä , jonka yhtye teki kiertuetta ajatellen , sillä huolimatta tarkoin suunnitellusta kokonaisuudesta se toi silti konserttiin aidon live-esityksen tunnelman .
180-henkinen kiertuehenkilökunta käytti matkustamiseen 12 linja-autoa sekä nimellä Zoo Plane tunnettua suihkukonetta .
Pohjois-Amerikan stadioneilla järjestettyjä konsertteja varten vaadittiin 52 rekka-autoa kuljettamaan yhtyeen yli tuhannen kilon painoisia laitteistoja , lähes viiden kilometrin mittaisia virtajohtoja , kahtatoista trukkia sekä 36 tuhannen kilon nosturia .
Miljoonan dollarin konserttilavan rakentaminen vei 40 tuntia , ja sen rakentamiseen osallistui konserttipaikkakunnilla 200 paikallista työläistä .
Kiertueella käytetty äänijärjestelmä vaati toimiakseen yli miljoona wattia ja painoi 27 tuhatta kiloa .
U2 aloitti kiertueen jokaisen konsertin soittamalla kuudesta kahdeksaan uutta " Achtung Baby " -albumin kappaletta osoittaakseen , ettei ollut enää sama yhtye kuin 1980-luvulla .
Konsertin aloittavana kappaleena toimi albumin avausraita ” Zoo Station ” , jonka aikana laulaja Bono saapui konserttilavalle The Fly -lavahahmossaan painautuen siluetiksi yhtä lavan vilkkuvaa videonäyttöä vasten .
” Zoo Stationia ” seurasi useimmiten kappale ” The Fly ” , jonka aikana lavarakennelman video- ja televisioruuduilla vilkkui sarja tiuhaan vaihtuvia fraaseja , aforismeja ja sanoja , joita olivat muun muassa ” Taste is the enemy of art ” , ” Religion is a club ” , ” Ignorance is bliss ” , ” Watch more TV ” , ” Everything you know is wrong ” sekä ” Believe ” , joka haihtui jättäen jälkeensä sanan ” lie ” .
Zoo TV Tourin ensimmäisellä viikolla media raportoi virheellisesti , että eräs esitetyistä fraaseista olisi ollut ” Bomb Japan Now ” , minkä seurauksena yhtye joutui julkaisemaan virallisen lausunnon , jossa he kielsivät väitteen .
Ennen kuin yhtye aloitti kappaleen ” Even Better Than the Real Thing ” , Bono katseli lavalla suoria televisiolähetyksiä siirtyen kanavalta toiselle .
” Even Better Than the Real Thingin ” aikana videotauluilla vilahteli satunnaisia kuvia televisiolähetyksiin ja populaarikulttuuriin liittyen , ja Bono kuvasi itseään sekä muuta yhtyettä videokameralla .
Kappaleen ” Mysterious Ways ” aikana lavalla esiintyi vatsatanssija .
Vuoden 1992 areenakonserteissa vatsatanssijana esiintyi Christina Petro , mutta myöhemmin kiertueen edetessä numeron esitti kappaleen musiikkivideollakin näytellyt U2:n koreografi Morleigh Steinberg , joka alkoi kiertueen aikana seurustelemaan yhtyeen kitaristi The Edgen kanssa .
Kappaleen ” One ” aikana videotauluilla esitettiin kappaleen nimi eri kielillä kirjoitettuna sekä pätkiä Mark Pellingtonin ohjaamasta kappaleen musiikkivideosta , jolla esiintyi juoksevia biisoneita .
Video johti kappaleen päätteeksi valokuvaaja David Wojnarowiczin valokuvaan biisoneista , jotka putoavat jyrkänteen reunalta .
” Until the End of the Worldin ” aikana Bono leikitteli lavalla jälleen videokamerallaan , kun taas kappaleessa ” Tryin' to Throw Your Arms Around the World ” hän veti lavalle yleisön seasta naispuolisen katsojan tanssitettavakseen .
Pohjois-Amerikan stadionkiertueen aikana konsertin settilistaan tuotiin uutena lisäyksenä kappale ” New Year’s Day ” .
Myös rumpali Larry Mullen Jr. lauloi toisinaan konserteissa esittäen oman versionsa The Dublinersin tunnetuksi tekemästä kappaleesta ” Dirty Old Town ” .
Toisinaan Mullen tulkitsi myös muita irlantilaisia kansanlauluja , kuten ” The Wild Rover ” ja ” Whiskey in the Jar ” .
U2 esitti " Achtung Baby " -albumin kappaleet kiertueen konserteissa hyvin uskollisina niiden alkuperäisille albumiversioille .
Koska albumin kappalemateriaali oli hyvin monipuolista , yhtye käytti konserteissa usein ennalta nauhoitettuja tai lavan ulkopuolelta soitettuja osuuksia esimerkiksi lyömäsoittimien , koskettimien sekä kitararaitojen aikaansaamiseksi .
Yhtye on käyttänyt ennalta nauhoitettuja taustaraitoja myös myöhemmillä kiertueillaan .
Konsertin puolessavälissä U2 siirtyi soittamaan B-lavalle .
Zoo TV Tour oli yksi ensimmäisistä suuren tuotantoluokan kiertueista , joilla käytettiin B-lavaa .
Yhtyeen saapuminen B-lavalle oli tarkoitus olla ” vastalääke Zoo TV:lle .
”
Ajatus B-lavan käytöstä oli saanut innoituksensa Elvis Presleyn " ’ 68 Comeback Special " -konsertista .
Yhtye soitti B-lavalla usein konsertin rauhallisempia numeroita , joita olivat muun muassa ” Angel of Harlem ” , ” When Love Comes to Town ” , ” Stay ( Faraway , So Close ! ) ” sekä Lou Reed -cover ” Satellite of Love ” .
Monien kriitikoiden keskuudessa yhtyeen esiintymistä B-lavalla verrattiin katuesiintyjien soittoon , ja sitä pidettiin yhtenä konsertin kohokohdista .
B-lavalla soitetun osuuden jälkeen U2 soitti , konsertista riippuen , joko kappaleen ” Bad ” tai ” Sunday Bloody Sunday ” , jota seurasivat " The Joshua Tree " -albumillakin peräkkäisessä järjestyksessä soitetut ” Bullet the Blue Sky ” ja ” Running to Stand Still ”
.
” Bullet the Blue Skyn ” aikana videoruuduilla esitettiin palavia ristejä ja hakaristejä , ja ” Running to Stand Stillin ” elävöittämiseksi Bono siirtyi yksin takaisin B-lavalle esittäen kappaleen ajan heroiiniriippuvaista .
Kappale päättyi hetkeen , jolloin Bono esitti piikittävänsä itseään .
Tämän jälkeen lavan ympäristö täyttyi punaisella ja keltaisella savulla , ja aikana yhtye kokoontui takaisin päälavalle soittaakseen " The Joshua Tree " -albumin avausraidan ” Where the Streets Have No Name ” .
Yhtye päätti konsertin pääosan useimmiten kappaleeseen ” Pride ( In the Name of Love ) ” , jonka aikana videotauluilla esitettiin pätkiä Martin Luther King , Jr.:n puheesta .
Toisinaan päätöskappaleena toimi ” I Still Haven’t Found What I’m Looking For ” , jota esitettiin kuitenkin myös konsertin B-lavalla soitetussa osassa .
Pohjois-Amerikan stadionkiertueelta alkaen konsertin pääosan ja encoren välissä videoruuduilla esitettiin videoklippejä kiertueella videoiduista ripittäytymisistä .
Konserttiyleisöä rohkaistiin ripittäytymään videokameran edessä ennen konsertin alkua ja sanomaan , mitä ikinä halusivatkaan .
Videolle taltioitui ripittäytymisiä muun muassa rintojaan vilauttaneesta naisesta sekä miehestä , joka kertoi tappaneensa ystävänsä auto-onnettomuudessa .
Kun yhtye aloitti konsertin encoren , Bono saapui lavalle vuoden 1992 konserteissa lavahahmona Mirror Ball Man ja vuoden 1993 konserteissa hahmona Mr. MacPhisto .
Usein encoren käynnistänyttä kappaletta ” Desire ” tukivat videonäytöillä esitetyt Richard Nixonin , Margaret Thatcherin , Paul Gascoignen ja Jimmy Swaggartin valokuvat .
Esityksen tarkoituksena oli kritisoida ahneutta , ja kappaleen aikana lavalle satoi käteisrahaa .
Encoren aikana Bono soitteli lavahahmossaan pilapuheluja esimerkiksi puhelinseksinumeroihin , tilasi takseja sekä Detroitissa myös 10\_000 pitsaa .
Detroitissa toimitettiin konserttipaikalle lopulta sata pitsaa .
Tavanomaisesti hän myös soitteli paikallisille poliitikoille sekä Valkoiseen taloon yrityksenään saada puhelinyhteys Yhdysvaltain presidentti George H. W. Bushiin .
Hän ei koskaan tavoittanut presidentti Bushia puhelimitse , mutta myöhemmin presidentti mainitsi lehdistötilaisuudessa olleensa tietoinen puhelinsoitoista .
” Ultraviolet ( Light My Way ) ” ja ” With or Without You ” seurasivat usein konsertin pilapuhelunumeroa .
Viimeisenä kappaleena kuultiin useimmiten " Achtung Baby " -albumin päätösraita ” Love Is Blindness ” , jonka lopussa Bono lauloi toisinaan pätkän Elvis Presleyn kappaleesta ” Can’t Help Falling in Love ” ja totesi , että ” Elvis on yhä rakennuksessa .
”
Konsertti päättyi viimeisen kappaleensa myötä hiljaisessa tunnelmassa vastakohtana sen äänekkäälle ja näyttävälle alulle .
U2 halusi myös luopua yleisön ja yhtyeen yhteislauluna tunnetun kappaleen ” 40 ” käyttämisestä konserttiensa päätösnumerona .
Konsertin päätyttyä videoruuduilla esitettiin teksti ” Thanks for shopping at Zoo TV ” .
ABBA-yhtyeen Benny Andersson ja Björn Ulvaeus nousivat yhdessä lavalle ensimmäisen kerran vuosiin vieraillessaan 11. kesäkuuta 1992 kiertueen Tukholman-konsertissa , jossa he esittivät U2:n kanssa ABBA:n kappaleen ” Dancing Queen ” .
Yhtye oli esittänyt kappaletta myös kiertueen aiemmissa konserteissa .
Muita Zoo TV Tourin vierailevia esiintyjiä olivat muun muassa Guns N ’ Rosesin laulaja Axl Rose , U2:n tuottaja Daniel Lanois sekä Jo Shankar .
Vuoden 1992 kesäkuussa U2 konsertoi kesken Euroopan-kiertueensa Manchesterissa ” Stop Sellafield ” -konsertissa protestoiden Sellafieldin ydinvoimalahanketta .
Konsertin lava muutettiin mukailemaan Zoo TV Tourin konserttilavaa yhtyeen esitystä varten .
Konserttia seuranneena päivänä yhtye osallistui myös Greenpeacen järjestämään tilaisuuteen , jossa suuri ryhmä mielenosoittajia sekä mediaa kokoontui Sellafieldin rannalle .
Kun kiertue siirtyi Pohjois-Amerikan stadioneilla , Lou Reed esitti kappaleen ” Satellite of Love ” yhtyeen kanssa .
Bono julisti konsertissa Lou Reedin olleen suuri U2:n innoittaja ja sanoi , että yhtye oli varastanut jokaisen kappaleensa Reediltä .
Lopun kiertueen ajan Reed vieraili konserteissa nauhoitetun videon muodossa , jolloin hän lauloi ” Satellite of Loven ” duettona Bonon kanssa videoruutujen välityksellä .
Kirjailija Salman Rushdie saapui yhtyeen kanssa lavalle Lontoossa , jossa yhtye konsertoi Wembleyn stadionilla vuonna 1993 .
Rushdie uhmasi julkisella esiintymisellään aiemmin saamaansa fatwaa , joka hänelle oli tuomittu teoksen " Saatanalliset säkeet " myötä .
Teoksen saatanallisiin viittauksiin nojaten Rushdie kohtasi konserttilavalla Bonon Mr. MacPhisto -lavahahmon todeten , että ” todellisilla paholaisilla ei ole sarvia .
” U2:n asisti Adam Clayton muisteli tapahtunutta vuonna 2010 : ” Bono oli kutsunut Salman Rushdiea lavalle jokaisessa Zoo TV Tourin konsertissa .
Kun soitimme Wembleylla , Salman saapui henkilökohtaisesti paikalle ja stadion räjähti .
Larryn kasvoilta saattoi nähdä , että me emme odottaneet sitä tapahtuvaksi .
Salman oli sen jälkeen vakituinen vierailija .
Hänellä oli backstage-passi , jota hän käytti niin usein kuin oli mahdollista .
Mieheksi , jonka olisi pitänyt pysytellä piilossa , hänet oli erittäin helppo nähdä paikalla .
”
Laulaja Bono esiintyi konserteissa kolmessa eri lavahahmossa , jotka vaihtelivat kappaleiden mukaan .
Bonon lavahahmoja kiertueella olivat soittamillan pilapuheluilla konserttiyleisöä viihdyttänyt omahyväinen paholaishahmo Mr. MacPhisto , ahne televisioevankelista Mirror Ball Man ja egoistinen rock-tähti The Fly .
Lisäksi hän pukeutui kappaleiden ” Bullet the Blue Sky ” ja ” Running to Stand Still ” aikana armeijatyyliseen taisteluliiviin ja lippalakkiin sekä mikrofonilla varustettuihin kuulokkeisiin .
Esityksellään hän kuvasti Vietnamin sotaa .
Bonon roolihahmojen avulla U2 pyrki muuttamaan imagonsa leikkisämmäksi .
Bono sanoi yhtyeen yrittäneen ” olla oma itsensä koko 1980-luvun ajan epäonnistuen siinä , mikä inspiroi heitä Zoo TV:n luomiseen .
”
Lavahahmojen kautta yhtyeen onnistui pitää hauskaa tekeytymällä kokonaan toisiksi ihmisiksi tai eri versioiksi omista persoonistaan .
The Edge on kertonut yhtyeen olleen innostunut ajatuksesta ” murskata U2 ja aloittaa alusta .
”
Yhtye näki huumorin olevan sopiva vastaus omaan negatiivisuuteensa , ja sen turvin yhtye voisi välittää yhä tärkeänä pitämiään asioita yleisölle uudella tavalla .
Bono oli kehittänyt The Fly -hahmon " Achtung Babyn " laulunkirjoittamisen aikana .
Hahmo sai innoituksensa ” The Flyn ” säveltämisen aikana Bonon humoristisessa mielessä käyttämistä ylisuurista aurinkolaseista .
Bono kirjoitti ” The Flyn ” sanoituksen luomansa hahmon näkökulmasta saaden aikaan yksittäisistä aforismeista ja lausahduksista kootun kappaleen .
Bono värjäsi hiuksensa mustaksi vastaamaan hahmon tummaa esiintymisasua .
Hän on kuvaillut The Flyn ulkonäön olevan ” Lou Reedin aurinkolasien , Elvis Presleyn takin ja Jim Morrisonin housujen yhdistelmä .
” The Fly oli Bonon lavahahmona jokaisen konsertin alussa , ja hän esiintyi hahmossaan usein konsertin puoliväliin saakka .
The Flyn myötä Bonon lavaesiintyminen muuttui 1980-luvun vakavaluonteisesta tyylistä rehenteleväksi ja tyylikkääksi .
Hän imitoi hahmollaan egoistisen rock-tähden elkeitä .
Hän omaksui ajattelutavan , jonka mukaan hänellä oli hahmon turvin ” lupa olla egomaani ” .
The Fly seurasi yhtyettä hänen mukanaan myös konserttilavan ulkopuolella : roolihahmo oli läsnä myös muissa julkisissa esiintymisissä sekä esimerkiksi yhtyeen yöpyessä hotelleissa .
Bonon mukaan ” sekopäinen The Fly ” tarjosi hänelle mahdollisuuden suurempaan sananvapauteen olemalla kykenevä sanomaan julkisesti asioita , joita hän ei voinut itse ilmaista .
Hopeisena hohtavaan , lameekankaasta valmistettuun pukuun sekä hopeisiin kenkiin ja cowboyhattuun pukeutunut Mirror Ball Man oli Bonon parodia ahneista amerikkalaisista televisioevankelistoista , autokauppiaista ja show-esiintyjistä .
Hahmo oli saanut innoituksensa Phil Ochsin Elvis Presley -tyylisestä hahmosta , jota Ochs oli esittänyt vuoden 1970 kiertueellaan .
Bonon mukaan Mirror Ball Man oli ” amerikkalainen showmies , jolla oli itseluottamusta ja vetovoimaa katsoa peiliin ja antaa suudelma omalle peilikuvalleen .
Hän ( Mirror Ball Man ) rakasti käteistä rahaa , ja piti itseään Jumalan lahjana .
Jos hän on onnistunut tienaamaan , hän ei voinut sortua virheisiin .
”
Bono puhui hahmona esiintyessään liioitellun eteläamerikkalaisella korostuksella .
Mirror Ball Man esiintyi kiertueen konserteissa encoren aikana soittamassa pilapuheluja , usein Valkoiseen taloon .
Mirror Ball Man oli mukana kiertueella vuoden 1992 ajan .
Mr. MacPhisto oli Bonon omahyväinen paholaishahmo , joka oli saanut nimensä Faust-legendan Mefistofeleestä .
Hahmon nimi oli alun perin Mr. Gold , sillä MacPhiston vaatetuksen muodostivat kultainen lameepuku ja kultaiset platform-kengät .
Hahmon kasvoilla oli kalpea meikki ja huulipunaa , ja päässä pirunsarvet .
Mr. MacPhisto puhui ylikorostetulla englantilaisen yläluokan aksentilla .
Hahmo luotiin eurooppalaiseksi vastineeksi amerikkalaiselle Mirror Ball Manille , jonka se korvasi konserteissa vuonna 1993 .
Mr. MacPhisto sai alkunsa alun perin näytelmästä " The Black Rider " .
Hahmo luotiin vuoden 1993 ensimmäistä konserttia edeltäneenä päivänä .
Bonon mukaan tuloksena oli ” vanha englantilaispaholainen , joka oli jo parhaat vuotensa nähnyt pop-tähti .
”
Konsertin päättäneessä Elvis Presley -coverissa ” Can’t Help Falling in Love ” hahmo lauloi lapsekkaalla tavalla , minkä johdosta hahmon esiintymistä pidettiin monissa arvosteluissa eräänä konserttien kärkkäimpänä kohtauksena .
Bono jatkoi myös pilapuhelujen soittamista MacPhiston turvin .
Pilapuhelujen uhrit valikoituivat konserttipaikkojen mukaan , ja useimmiten soittojen ja irvailun kohteena oli paikallinen poliitikko .
Zoo TV Tourin myötä U2:n jäsenet omaksuivat imagonsa rock-tähtinä , toisin kuin 1980-luvulla .
Yhtye kiinnitti aiempaa enemmän myös muiden julkisuuden henkilöiden mielenkiintoa , ja yhtye alkoi vietää konserttien ulkopuolella aiempaa värikkäämpää elämää .
Basisti Adam Claytonin suhde malli Naomi Campbelliin ja Bonon ystävyyssuhde malli Christy Turlingtoniin vei yhtyeen myös toisinaan ei-toivottujen lehtiotsikoiden vetonauloiksi .
Kitaristi The Edge alkoi seurustella kiertueen aikana yhtyeen koreografi Morleigh Steinbergin kanssa , ja pari avioitui vuonna 2002 .
Claytonin ja Campbellin suhde alkoi heikentyä kiertueen siirtyessä Euroopan stadioneille , jolloin Claytonilla oli myös vaikeuksia alkoholinkäyttönsä kanssa .
Hän lopetti alkoholin juomisen vuonna 1993 sen jälkeen , kun ei ollut kyennyt nousemaan lavalle yhtyeen konsertissa Sydneyssä .
Tapahtuneen vuoksi yhtyeen sisäinen kemia oli koetuksella kiertueen viimeisten viikkojen ajan .
Kiertue U2:n siihenastisen uran pisin , ja se uuvutti yhtyeen .
Zoo TV Tourin päätyttyä yhtye piti tauon yhdessä levyttämisestä .
Adam Clayton ja Larry Mullen Jr. muuttivat Manhattanille , jossa he ottivat myös soittotunteja kehittyäkseen muusikkoina .
Bono ja The Edge viettivät valtaosan vuodesta 1994 kodeissaan Etelä-Ranskassa .
The Edge muisteli myöhemmin , kuinka ” kiertue venytti meitä kaikkia .
Olimme sen jälkeen eri yhtye , ja keikkailu oli erilaista .
”
Bonon lavahahmo The Fly jäi unholaan kiertueen päätyttyä , mutta hahmon käyttämistä aurinkolaseista tuli eräs hänen tavaramerkeistään myös kiertuetta seuranneina vuosina .
The Fly ja Mr. MacPhisto esiintyivät vuonna 1995 kappaleen ” Hold Me , Thrill Me , Kiss Me , Kill Me ” musiikkivideolla .
Kirjailija Višnja Cogan kirjoitti musiikkivideon ” kristallisoivan ja päättävän Zoo TV -aikakauden ja muutokset .
”
Kappale levytettiin elokuvan " Batman Forever " soundtrack-albumille , ja elokuvan ohjaaja Joel Schumacher yritti myös luoda Bonolle roolin Mr. MacPhistona elokuvaan .
Ajatuksesta kuitenkin luovuttiin , koska sekä Bono että Schumacher päättivät , ettei se sopisi elokuvaan .
Tuottaja Nellee Hooperin on sanottu myöhemmin kertoneen Bonolle , että Zoo TV ” pilasi ironian kaikilta .
”
Kiertueella yhtyeen lämmittelijänä soittaneen The Pixiesin ura kääntyi kiertueen aikana kohti loppuaan .
Vuoden 1992 heinäkuussa " Spin " -lehti teki U2:sta ja kiertueesta kansikuvajutun , jossa toimittaja Jim Greer matkusti tyttöystävänsä , The Pixies -basisti Kim Dealin , kanssa mukana kiertueella sen ensimmäisten viikkojen aikana .
Artikkelissa Greer ja Deal kritisoivat U2:ta tavasta , jolla yhtye oli kohdellut The Pixiesiä .
U2 ja The Pixiesin muu kokoonpano olivat täysin eri mieltä artikkelin sisällöstä , erityisesti yhtyeen keulahahmo Black Francis .
Artikkeli oli yksi syistä , joiden kasvamien riitojen seurauksena The Pixies hajosi vuonna 1993 .
Zoo TV Tourin ollessa loppusuoralla U2 ja Music Television aloittivat neuvottelut Zoo TV -televisiokanavan aloittamisesta MTV:lla .
Suunnitelmaa ei koskaan toteutettu , mutta MTV esitti vuonna 1997 lyhyen televisiosarjan " Zoo-TV " .
" Wired " -lehdessä sarjan kuvailtiin muun muassa ” koetelleen kaupallisen ja ymmärrettävän television rajoja .
”
U2:n seuraava kiertue oli vuosina 1997-1998 järjestetty PopMart Tour , joka seurasi Zoo TV Tourin jalanjäljissä irvaillen kulutusmyönteisyydelle ja kaupallisuudelle .
Yhtyeen manageri Paul McGuinness sanoi , että U2 halusi PopMartin ” tuotannon lyövän Zoo TV:n laudalta .
”
Kiertue olikin yhä suurempi askel pois U2:n 1980-luvun konserteista : PopMart-lavarakennelmassa oli mukana muun muassa 46 metriä korkea LED-näyttö , 30 metriä korkea kultainen holvikaari ja sitruunan muotoinen diskopallo , jonka avulla yhtye siirtyi päälavalta B-lavalle .
Kriitikoiden arvosteluissa PopMart ei saanut samanlaista , ylistävää vastaanottoa kuin Zoo TV .
Vuonna 2009 Bono kuitenkin sanoi pitävänsä kiertuetta yhtyeensä parhaana : ” PopMart on huippuhetkemme .
Se oli estettisesti parempi kuin Zoo TV , ja taiteellisena projektina sen ajatus oli selkeämpi .
”
Vuonna 2005 U2 soitti Vertigo Tour -kiertueensa encore-osuuksissa kappaleet ” Zoo Station ” , ” The Fly ” ja ” Mysterious Ways ” peräkkäin Zoo TV Tourin kunniaksi .
Myös lavashow vastasi alkuperäistä mallia : ” Zoo Stationin ” aikana lavalla käytettiin lukuisia visuaalisia efektejä , ja ” The Fly ” -kappaleessa palattiin vuoden 1992 tunnelmaan vilkkuvien tekstien ja fraasien muodossa .
Kriitikoiden keskuudessa Zoo TV Tour on perinteisesti arvosteltu yhdeksi rockmusiikin parhaimmista kiertueista .
" Timen " Guy Garcia kirjoitti sen olevan ” yksi kaikkien aikojen jännittävimmistä rock-konserteista .
”
" Los Angeles Timesin " Robert Hilburn kirjoitti , että ” ei ole kohtuutonta ajatella Zoo TV:n olevan rock-kiertueiden " Sgt. Pepper " ” , ja vuonna 2002 " Q " -lehden Tom Doyle ylisti kiertuetta sanoen sen olevan ” kaikkien aikojen mahtipontisin rock-kiertue .
”
Vuonna 2013 " Q " listasi Zoo TV Tourin mukaan kymmenen kaikkien aikojen parhaan konserttinsa listalle .
Vuonna 2009 kriitikko Greg Kot sanoi kiertueen olevan ” yhä kaikkien aikojen hienoin superkiertue viimeisen kahden vuosikymmenen ajalta .
”
Pitchfork-sivuston Ryan Dombal kirjoitti " Achtung Baby " -albumin juhlapainoksen arviossaan Zoo TV Tourin olevan vielä 20 vuotta päättymisensä jälkeenkin ainutlaatuisen kekseliäs kokonaisuus , jota yksikään yhtye – U2 itse mukaan lukien – ei ole kyennyt ylittämään .
"
" Rolling Stone " listasi sen vuonna 2017 osaksi julkaisemaansa ” The 50 Greatest Concerts of the Last 50 Years ” -listaa .
