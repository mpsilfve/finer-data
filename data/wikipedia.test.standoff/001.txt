Abraham Thauvonius
Abraham Thauvonius ( 1622 - 21. tammikuuta 1679 ) toimi Viipurin piispana 1672 alkaen .
Viipurin piispana hän harrasti sikäläisen lukion vaurastuttamista .
Aiemmin hän oli tehnyt uran ensin luonnontiedon sitten teologian professorina Turun yliopistossa .
Abraham Thauvoniuksen äiti Katariina oli Juustenien viipurilaista porvarissukua , kun taas isä , Halikon rovasti Georg Thauvonius , kuului Länsi-Uudenmaan Karjalohjalla vaikuttaneeseen talonpoikaissukuun , jonka alkuperäinen suomalainen nimi oli Tavia .
Kummankin suvun edustajat ylenivät jo varhain papillisella uralla .
Kirkkohistoriankin kannalta huomionarvoinen yhtymäkohta on se , että kun Paulus Juusten oli Viipurin hiippakunnan ensimmäinen piispa , hänen pojantyttären poikansa Abraham Thauvonius toimi saman piispanviran haltijana runsaat sata vuotta myöhemmin .
Saatuaan Halikon pappilassa kotiopettajilta sivistyksen ensi alkeet Thauvonius lähti 12-vuotiaana kouluun , jossa hänen mainitaan menestyneen kaikkia muita oppilaita paremmin .
Päätettyään koulunsa Turussa 1639 hän kirjoittautui 15.7.1641 tasan vuotta aikaisemmin käyttöön vihityn Turun akatemian opiskelijaksi .
Muutamaa vuotta myöhemmin nuorukainen siirtyi kuitenkin Tarton yliopistoon , jossa hän valmistui maisteriksi 1647 .
Samoihin aikoihin Thauvonius nai Tallinnan piispan Joakimin tyttäreen Beataan , ja kun häät oli pidetty kesäkuussa 1648 , hän toimi appensa kutsusta jonkin aikaa Tallinnan lukion lehtorina .
Kun Turun akatemian ensimmäinen fysiikan ja kasvitieteen professori Georgius Alanus siirtyi teologiseen tiedekuntaan , yliopiston konsistori etsi lokakuussa 1648 hänelle seuraajaa .
Kolmen ehdokkaan joukosta pätevimmäksi katsottiin Thauvonius , ja hän saikin nimityksen tähän virkaan 1649 .
Samana vuonna hänestä tuli tuomiokapitulin jäsen ja muutaman vuoden kuluttua Liedon kirkkoherra .
Tuohon aikaan Turun akatemian luonnontieteen professorin tehtävänä oli luennoida hyväksyttyjen oppikirjojen mukaan yleistä luonnontiedettä Aristoteleen ja hänen seuraajiensa pohjalta , perehdyttää opiskelijat kasvitieteeseen sekä selittää heille ihmisruumiin osat .
Opetusvelvollisuuden lisäksi professorien tuli julkaista ja ohjata akateemisia väitöskirjoja ahkeruutensa todistamiseksi .
Thauvonius ottikin luonnontutkijan virkansa vakavasti , sillä hänen professorikaudellaan 1649 - 1659 Turun akatemian kirjapainosta ilmestyi kaikkiaan 28 hänen johdollaan laadittua väitöskirjaa , joiden aiheet tavalla tai toisella liittyivät luontoon ja sen ilmiöihin sekä käsityksiin eliöiden synnystä .
Thauvoniuksen julkaisuista ensimmäinen oli 1649 painettu , neljää alkuainetta käsittelevä fysikaalinen tutkielma De elementis in genere et specie .
Tämän jälkeen seurasi monia muita vihkosia , joissa esitetty maailmankuva heijasteli Aristoteleen , Galenoksen ja Wittenbergin yliopistossa 1600-luvun alussa vaikuttaneen lääkäri Daniel Sennertin oppeja .
1654 julkaistussa väitöskirjassa De metallis neljää alkuainetta ( maa , ilma , tuli , vesi ) vastaa kolme kemiallista prinsiippiä eli makuun vaikuttava suola , hajua antava rikki ja kappaleita hajottava elohopea .
Näitä pidettiin metallien tärkeimpinä ainesosina .
Yksi seuraavana vuonna ilmestyneitä akateemisia tutkielmia oli nimeltään De monstris ( Hirviöistä ) , jossa käsiteltiin erilaisia luonnon ihmeellisyyksiä .
Kysymykseen , ovatko esimerkiksi vedenneidot , vuorenpeikot , tonttu-ukot ja sokeat koiranpennut hirviöitä , vastattiin kielteisesti .
Monien muiden filosofisen tiedekunnan professorien tavoin myös Thauvonius tähtäsi teologian professuuriin , joka tarjosi paremmat palkkaedut .
Tiedekunnassa tuli tilaa , kun Thauvoniuksen lanko Nicolaus Nycopensis siirtyi 1658 teologian toisen professorin virasta Viipurin piispaksi .
Niinpä Thauvonius sai seuraavana vuonna nimityksen Turun akatemian teologian kolmanneksi professoriksi .
Pian tämän jälkeen hän yleni toiseksi professoriksi ja Räntämäen eli nykyisen Maarian seurakunnan kirkkoherraksi .
Turun edustajana hän osallistui Göteborgin valtiopäiville 1660 .
Professorin akateeminen ura sai uutta loistokkuutta ja arvonantoa , kun piispa Johannes Gezelius vanhempi vihki 43-vuotiaan Thauvoniuksen 7.6.1665 yhden miehen promootiossa juhlallisesti teologian tohtoriksi .
Sinänsä Thauvoniuksen tieteellinen julkaisutoiminta jäi teologian alalla varsin vaatimattomaksi , sillä kahdeksan vuotta kestäneellä professorikaudellaan hän kirjoitti vain kaksi väitöskirjaa .
Näistä ensimmäinen tarkastettiin vain kaksi viikkoa tohtoripromootion jälkeen eli juhannuksen tienoilla 1665 .
Tässä 16-sivuisessa vihkosessa pohdittiin ihmisen alkuperäistä tilaa ja luonnon merkitystä Jumalan tuntemisen kannalta .
Saman vuoden joulukuussa ilmestyi toinen , yhtä suppea julkaisu , jossa selviteltiin teologian luonnetta .
Reijo Pitkärannan mukaan Teologisessa tutkimuksessa Thauvonius edusti raamatullis-käytännöllistä suuntausta vastakohtana luterilaisen puhdasoppisuuden ankarimman linjan edustajille ja synkretisteille .
Thauvoniuksen virkauralla tapahtui uusi käänne 1667 , kun hänet nimitettiin Narvan superintendentiksi .
Astuttuaan virkaan hän sai Ruotsin huomattavimmilta valtaneuvoksilta kirjeen , jossa häntä pyydettiin 12-vuotiaan kruununprinssi Kaarle XI:n uskonnonopettajaksi .
Kiireisiinsä vedoten Thauvonius kuitenkin kieltäytyi kutsusta .
Abraham Thauvonius oli 50-vuotias , kun kuningas nimitti hänet 1672 Viipurin hiippakunnan piispaksi .
Viran ensimmäinen hoitaja oli ollut hänen isoisänsä isä Paulus Juusten vuosina 1554 - 1563 .
Hiipan Thauvoniukselle antoi Ruotsin arkkipiispa Lars Stigzelius Uppsalan tuomiokirkossa .
Virkaa hoitaessaan Thauvonius oli toimelias ja pyrki edistämään valtakunnan itäisten osien kirkollisia oloja sekä Viipurin lukion toimintaa .
Tämän opinahjon kohentamiseksi ja korjaamiseksi hän oli jo Uppsalan-matkansa aikana anonut kuninkaalta varoja .
Thauvonius osallistui myös vuoden 1675 valtiopäiville .
Taitavaksi filosofiksi ja väittelijäksi luonnehdittu Abraham Thauvonius kuoli elettyään 57 vuotta .
" Elämästään hän uhrasi 30 vuotta oppineiden yhteisön , Jumalan kirkon ja isänmaan suureksi hyödyksi " ( Stiernman ) .
Thauvoniuksen puoliso Beata Iheringia oli elossa vielä 1690 .
Pariskunnan lapset :
