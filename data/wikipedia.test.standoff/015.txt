Lordi Dunmoren sota
Lordi Dunmoren sota oli intiaanisota , joka käytiin vuonna 1774 Ison-Britannian siirtomaa-armeijan ja Ohiolaakson ( laajempi kuin nykyinen Ohion osavaltio ) intiaanien välillä .
Brittejä johti Virginian kuvernööri lordi Dunmore ja intiaaneja shawnee-päällikkö Cornstalk sekä mingo-päällikkö Logan .
Sota päättyi intiaanien aloitteesta solmittuun Camp Charlotten rauhaan .
Lordi Dunmoren sodan juuret johtavat kuningas Yrjö III:n antamaan vuoden 1763 julistukseen , jossa kiellettiin siirtokuntien asukkaita muuttamasta Appalakkien länsipuolelle .
Englannin tarkoitus oli taata alueen rauha ja saada turkiskauppa käyntiin intiaanien kanssa .
Kuninkaan suunnitelman mukaan kauppaa käytäisiin ainoastaan hänen myöntämällään lisenssillä , ja intiaanikyliin nimitetettäisiin kaupankäynnin rehellisyyttä valvovia yhdysmiehiä .
Siirtokuntien kuvernöörit eivät kuitenkaan suostuneet toimeenpanemaan kuninkaan määräyksiä ja Englanti joutuikin vuonna 1768 palauttamaan intiaanikaupan kontrollin kuvernöörien vastuulle .
Yrjö III:n muutkaan julkilausumat eivät toteutuneet sillä turkismetsästäjät ja uudisasukkaat ylittivät vastoin sopimusta Appalakkien vuoriston , eivätkä siirtokuntien hallitukset estäneet heidän tunkeutumistaan eri heimoille luvatuille maille .
Irokeesien liittokunnan kanssa hyvät suhteet solminut sir William Johnson yritti puolustaa intiaanien oikeuksia omiin maihinsa , mutta monet siirtokuntien vaikuttajat olivat innokkaita muuttoliikkeen kannattajia eivätkä piitanneet brittien keskushallinnon mielipiteistä .
Virginian siirtokunnan kuvernööri Lordi John Murray Dunmore näki valtansa riittämättömäksi pitämään amerikkalaiset poissa läntisestä Virginiasta , joka sopimusten mukaan kuului shawneille .
Nähdessään , että virginialaiset eivät noudattaneet tehtyjä sopimuksia , shawneet valmistautuivat ajamaan uudisasukkaat ja maanmittarit pois metsästysmailtaan .
Syyskuussa 1773 eränkävijä Daniel Boone johti noin 50 uudisasukasta nykyiseen Kentuckyyn perustaakseen sinne uuden siirtokunnan .
Maitaan puolustavat shawneet ja cherokeet nousivat vastarintaan ja lähettivät sotureitaan maahantunkeutujien kimppuun .
Syntyneissä yhteenotoissa Boonen vanhin poika ja viisi muuta siirtolaista surmattiin .
Veritöiden raakuus järkytti uudisasukkaita pitkin rajaa , ja Boonen johtama ryhmä palasi takaisin Appalakkien itäpuolelle .
Keväällä 1774 siirtolaiset surmasivat useita intiaaneja eri yhteyksissä Ohion maaseudulla .
Näissä veritöissä mingojen brittimielinen päällikkö Logan menetti koko perheensä .
Myöhemmin hän värväsi sotureita mingojen ja shawneiden yhteisestä kylästä " Wakatomicasta " , ja suoritti kostoiskun Ohion maaseudulle .
Surmattujen siirtolaisten määrä oli sama kuin uudisasukkaat olivat murhanneet mingoja .
Iskun jälkeen Logan kertoi siirtolaisviranomaisille , että tappaminen oli ohi .
Linnoituksiinsa kerääntyneet virginialaiset olivat kuitenkin jo odottamassa lisävoimia idästä .
Lordi Dunmore lähetti yli tuhat miestä Länsi-Virginiaan ajamaan intiaanit pois alueelta .
Shawneiden vaikutusvaltainen päällikkö Cornstalk , joka oli elänyt rauhassa rauhan vuosia siirtokuntien kanssa , taipui Loganin painostuksesta sodan kannalle .
Cornstalk toi mukanaan satoja sotureitaan , joihin liittyi joitakin wyandoteja , ottawia ja miameja .
Delawareista suurin osa ilmoitti pysyvänsä puolueettomina .
Elokuussa 1774 Pennsylvaniasta kerätyt miliisivoimat tunkeutuivat " Wakatomicaan " ja hävittivät sen ja viisi muuta mingojen ja shawneiden kylää .
Asukkaat vetäytyivät ylivoiman alta .
Cornstalkin johtamat joukot koettivat karkottaa miliisit mailtaan , mutta eivät onnistuneet aikeissaan .
Myös Cornstalkin yritys saada taakseen sotureita irokeesien liittokunnasta epäonnistui .
Kun lordi Dunmoren lähettämät virginialaiset vapaaehtoiset saapuivat Kanawha-joen suulle länsi-Virginiaan , oli Cornstalk ehtinyt kerätä taakseen lähes tuhat soturia .
Ratkaiseva taistelu käytiin 10. päivä lokakuuta 1774 Kanawha- ja Ohiojokien yhtymäkohdassa Point Pleasantissa .
Yhteenotto kesti useiden tuntien ajan .
Cornstalk ja Logan johtivat yhdessä intiaanien armeijaa , mutta joutuivat lopulta taipumaan Virginian miliisijoukkojen edessä .
Taistelussa menehtyi 50 virginialaista ja haavoittuneiden määrä oli noin sata .
Intiaanien menetyksistä ei ole tarkkoja lukuja , mutta arvioiden mukaan heidän tappionsa olivat vastapuolta suuremmat .
Cornstalkin määräyksestä hänen alaisuudessaan taistelleet soturit vetäytyivät Ohiojoen länsiosiin .
Dunmoren joukot seurasivat pakolaisia yli joen , mutta suuria taisteluita ei enää syntynyt .
Cornstalk oli valmis kirjoittamaan rauhansopimuksen välttääkseen turhaa verenvuoratusta .
Samalla hän sitoutui luovuttamaan shawneiden sieppaamat vangit ja elämään sovussa englantilaisten kanssa .
Sanojensa vakuudeksi Cornstalk luopui shawneiden metsästysoikeudesta Ohiojoen etelänpuoleisilla alueilla .
Tehty sopimus avasi maat uusille siirtolaisille ja maankeinottelijoille .
Rauhansopimuksen jälkeen shawneet jakaantuivat kahteen mielipiteiltään eriävään leiriin .
Cornstalkin johtamat ryhmät halusivat elää rauhassa uudisasukkaiden kanssa , kun taas Blue Jacketin alaisina toimivat shawneet kannattivat edelleen sotaa Englannin siirtokuntia ja myöhemmin Yhdysvaltoja vastaan .
