Voiton tie
Voiton tie on suomalaisen kommunistin Tuure Lehénin Neuvostoliitossa kirjoittama ja salanimellä " Alfred Langer " julkaistu kapinaopas kommunisteille .
Sen on tarkoitus esittää Marxin ja Leninin oppeihin perustuva teoria kapinan tekemisestä ja valtiollisen vallan valtaamisesta .
Teos ilmestyi alun perin vuonna 1926 saksaksi nimellä " Der Weg zum Sieg " .
Ensimmäinen suomennos ilmestyi Kustannusliike Kirjan julkaisemana vuonna 1928 osana Lehénin laajempaa teosta " Voittamisen taito : Marxin ja Leninin teoria vallan valtaamisesta " .
Tämän teoksen osat olivat nimiltään " Marx ja aseellisen kapinan taito " , " Tie voittoon " , " Lenin ja kapinan taito " sekä " Historiallisia esimerkkejä kapinasta " .
Lehén laati kirjasta vielä täydennetyn version , joka ilmestyi saksaksi Zürichissä vuonna 1931 nimellä " Der Weg zum Sieg : die Kunst des bewaffneten Aufstandes " ja suomeksi vuonna 1932 Leningradissa nimellä " Voiton tie " .
Teos on kirjoitettu ensisijaisesti Saksan oloja ajatellen ja se saikin eniten huomiota Saksassa .
Kirja julkaistiin myös venäjäksi nimellä " Put Pobedy " .
" Voiton tietä " käytettiin 1930-luvulla oppikirjana Leningradin Lännen vähemmistökansallisuuksien yliopiston ja Moskovan Lenin-koulun suomalaisilla kursseilla .
Jotkut maanalaista toimintaa suunnitelleet kommunistiryhmät lukivat sitä myös Suomessa sota-aikana .
Teoksen saksankielisestä versiosta julkaistiin vielä vuonna 1976 uusintapainos .
" Voiton tien " mukaan kapina on luokkasodan eli kansalaissodan välttämätön ensimmäinen vaihe , jossa proletariaatti pyrkii valtaamaan itselleen poliittisen vallan jollain alueella .
Vaikka kapinan tarkoituksena on johtaa sotaan , on olemassa erityinen ” kapinan taito ” , joka eroaa sotataidosta .
Tarkkoja yleispäteviä sääntöjä menestyksekkään kapinan tekemiselle ei voida antaa .
Tutkija Markku Salomaan mukaan nämä huomiot ovat yhteensopivia sotateoreetikko Carl von Clausewitzin ajatusten kanssa .
Lehén esitteli kuitenkin lopulta runsaasti erilaisia käytännöllisiä ohjeita kapinan tekemiseen .
Erityisen tärkeänä hän piti maanalaisen verkoston luomista sotaväen sisälle .
Hän oli myös sitä mieltä , että liiallinen humaanisuus vastustajaa kohtaan kapinan aikana on vahingollista ja tämän vuoksi työväenluokan on oltava tarpeen vaatiessa valmis turvautumaan myös vallankumoukselliseen terroriin .
Lehén sai " Voiton tien " ansiosta Suomessa maineen johtavana suomalaisena vallankumoustaktiikan tuntijana .
Hän toimi 1930-luvun alussa Kominternin sotilaspoliittisten kurssien saksankielisen osaston johtajana ja opetti Neuvostoliitossa opiskelleille saksalaisille kommunisteille kapinan teoriaa .
Lähinnä " Voiton tien " luoman maineen vuoksi Lehénin kuviteltiin olleen myös SKP:n vuoden 1948 väitetyn vallankaappaussuunnitelman ” aivot ” , vaikka todellisuudessa näin ei ollut .
