Klotar I
Klotar I , lisänimeltään " Le Vieux " eli " Vanha " ( Chlothar tai Chloderic , n. 497–561 ) oli frankkien kuningas , joka kuului merovingien hallitsijasukuun .
Klotar oli Soissonsin ( 511–561 ) , Orléansin ( 532–561 ) , Burgundin ( 534–561 ) ja Austrasian kuningas ( 555–561 ) .
Vuosina 558–561 hän oli lopulta koko frankkien valtakunnan kuningas .
Klotar oli yksi Klodvigin neljästä pojasta , joiden kesken frankkien valtakunta jaettiin Klodvigin kuoleman jälkeen .
Muut olivat Kildebert I , Klodomir ja Teoderik I .
Klodvigin kuoltua 511 valtakunta jaettiin neljään osaan hänen poikiensa kesken .
Klotar asettui Soissonsiin .
Kunnianhimoinen Klotar alkoi pian suunnitella hallintoalueensa laajentamista .
Klotarilla oli osuus veljensä Klodomirin lasten murhassa 524 .
Klotar osallistui useisiin sotaretkiin burgundeja vastaan ja otti haltuunsa Grenoblen , Dien ja useita muita kaupunkeja , kun burgundien valtakunta hävitettiin 534 .
Visigoottien jätettyä Provencen frankeille Klotar valtasi Orangen , Carpentrasin ja Gapin .
Vuonna 531 hän hyökkäsi veljensä Teoderikin kanssa thüringeniläisiä vastaan ja 542 Kildebertin kanssa Espanjassa olevia visigootteja vastaan .
Kun Teoderikin pojanpoika Teodebald kuoli 555 , valtasi Klotar Teodebaldin hallitseman alueen .
Kildebertin kuoltua 558 Klotarista tuli koko Gallian ja kaikkien frankkien valtias .
Klotar hallitsi myös suurta osaa nykyisen Saksan alueesta , teki sotaretkiä Sachseniin ja pakotti saksit maksamaan jonkin aikaa veroa itselleen .
Klotarin hallintokauden loppuaikoja sävyttivät Klotarin ja hänen kapinallisen poikansa Chramnin väliset erimielisyydet .
Lopulta Klotar saarsi kapinallisen poikansa Bretagnessa ja sytytti palamaan rakennuksen , jossa Chramn oli perheineen piilossa .
Klotar katui tekoaan ja matkusti Toursiin pyytämään Pyhältä Martinukselta syntejään anteeksi .
Myöhemmin samana vuonna hän kuoli Compiègnessa .
