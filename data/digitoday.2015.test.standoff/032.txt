Youtube päästää mainostajat vahtimaan mainosten näkemistä
Youtuben arvioidaan tienaavan neljä miljardia dollaria vuodessa mainoksista , vaikka monia niistä ei näe yksikään silmäpari .
Videopalvelu aikoo torjua mainostajapakoa päästämällä tarkastajat käyttäjänäkymiin .
Googlen omistama Youtube reagoi mainostajien protesteihin siitä , etteivät heidän mainosvideonsa näy käyttäjille .
Amerikkalainen elintarvikekonserni Kellogg’s on tiettävästi lopettanut mainostamisen Youtubessa ongelman takia , Financial Times kirjoitti .
Youtuben asioista tietävien lähteiden mukaan Youtube on mainostajien painostuksen alla sallimassa mainosten näkyvyyden tarkistuksen vuoden vaihteesta lähtien .
Mainoksen näkymisestä väännetään kättä , mutta Media Rating Councilin ja Interactive Advertising Bureaun määritelmän mukaan videomainos on näkyvä , kun ainakin puolet sen pikseleistä on näkyvissä yhtäjaksoisesti vähintään kaksi sekuntia .
Mainosvideo voi jäädä ilman näkijää monella tavalla .
Sivun latautuessa se voi jäädä näytön ulkopuolelle , käyttäjä voi vierittää sivun mainoskohdan ohitse tai hän voi minimoida välilehden ennen videon näkymistä .
Youtuben suunnitelmissa on päästää ennen kaikkea nettitilastointiin erikoistuneita yrityksiä verifioimaan mainosten näkymistä .
Sellaisia ovat muun muassa ComScore , DoubleVerify ja Integral Ad Science .
Toukokuussa Google julkisti jo oman Active View -työkalunsa mainosten näkymistä varmistamaan .
Sen mukaan videomainosten näkyvyys oli netissä keskimäärin 54 prosenttia , mutta Youtubessa se oli 91 prosenttia .
Googlen taipuminen mainostajavalvontaan ei tarkoita sitä , että kaikki muut lähtevät siihen mukaan tai että mittaamistavoista saavutettaisiin yksimielisyys .
Mainosten näkyvyysvalvonta saattaa paljastaa yritysten tiukasti valvomia käyttäjätietoja .
Katsojanäkymien avaaminen uusille toimijoille voi myös herättää kysymyksiä tietoturvasta .
