Varo tätä temppua : Turvapäivitykset pelaavat konnien pussiin
Tietoturvapäivitysten julkaisun yhteydessä julkistetut turva-aukot kertovat konnille , mitä ovia kannattaa kolkutella .
Kaikki eivät nimittäin päivitä heti .
Uusin uhri on Adoben Flash .
Flash Player -toistimeen elokuussa lisätyt tietoturvaominaisuudet on ohitettu , väittää Myce.com , joka nojaa " Kafeine " -nimisen tutkijan löydökseen Malware don’t need coffee -blogissa .
Vaikka Adobe on ehtinyt paikkaamaan tämän ongelman uusimmassa Flash-versiossa eli 18.0.0.232:ssa , vaara ei ole ohi .
Rikollisilla on nimittäin tapana hyökätä haavoittuvuuksia vastaan heti , kun ne on korjattu .
Nykykäytännön mukaan aukkojen olemassaolosta ja hyväksikäytöistä kerrotaan päivityksen julkaisun yhteydessä .
Niinpä Flash-päivitys kertoo aukoista , joita kannattaa kolkutella varmuuden vuoksi .
Läheskään kaikki käyttäjät ja organisaatiot eivät päivitä järjestelmiään heti korjauksen tullessa saataville .
Esimerkiksi Angler-hyökkäystyökaluun on lisätty uusi Flash-hyväksikäyttö , joka iskee ohjelmiston versiossa 18.0.0.209 olevaan haavoittuvuuteen .
Jos hyökkäys onnistuu , tietokoneelle asentuu troijalainen , ja kone liitetään osaksi bottiverkkoa .
Myce.comin mukaan äskettäisten päivitysten jälkeen rikolliset siirsivät hetkellisesti huomionsa Internet Explorer -selainta vastaan , mutta palasivat sitten Flashin kimppuun .
Adoben toisto-ohjelmisto on ollut niin täynnä reikiä ja niin suosittu rikollisten keskuudessa , että moni asiantuntija toivoo ohjelmiston kuolevan nopeasti pois .
