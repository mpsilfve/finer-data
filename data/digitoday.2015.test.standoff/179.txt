Nokia kehittää terveystuotteita : Osaajille töitä luvassa
Pääosin verkkoyhtiöksi erikoistunut Nokia suunnittelee paluuta kuluttajamarkkinoille terveyteen ja hyvinvointiin liittyvillä laitteilla .
Nokia suunnittelee paluuta kuluttajatuotteisiin terveyden ja hyvinvoinnin alalla , selviää yhtiön reilu viikko sitten julkistamista työpaikkailmoituksista .
Nokia Technologies -yksikkö hakee ihmisten fysiikan mittauksen , tulosten analysoinnin sekä käyttäytymistieteiden asiantuntijoita .
Työpaikat ovat Nokian Sunnyvalessa Kaliforniassa sijaitsevassa tutkimuskeskuksessa .
Terveyteen ja hyvinvointiin liittyvissä työpaikkailmoituksissa mainitaan myös , että yhtiö on jo tunnistanut useita mahdollisuuksia tuotteiksi Nokiaa kiinnostavilta aloilta .
Työpaikkojen kuvausten perusteella on kyse laitteista tai muiden valmistajien laitteisiin tulevista komponenteista sekä terveyteen ja hyvinvointiin liittyvistä palveluista tai sovelluksista .
Käyttäytymistieteiden asiantuntijan vastuualueisiin kuuluu ilmoituksen mukaan muun muassa " kerätä Nokia Wellbeing -ratkaisua tukevaa tieteellistä materiaalia " sekä kehittää siihen sisältöä .
Tehtävään kuuluu myös muiden työntekijöiden kouluttaminen " varsinkin Wearables -ohjelmassa " .
Wearables-sanalla tarkoitetaan päälle puettavaa elektroniikkaa , kuten esimerkiksi aktiivisuusrannekkeita tai sykemittareita .
Toisessa ilmoituksessa taas mainitaan , että kyseessä on " jännittävä mahdollisuus soveltaa ihmisen fysiologian tietämystä uusiin terveyden ja hyvinvoinnin kuluttajatuotteisiin " .
Valitun on työskenneltävä läheisesti Nokian tuotekehitysryhmien kanssa " suunnittelemassa ja toteuttamassa seuraavan sukupolven tuotteita ja palveluita " .
Terveyden ja hyvinvoinnin tekniikan uskotaan olevan vahvassa kasvussa esimerkiksi väestön ikääntymisen takia .
Erilaisia kunnon ja terveyden seuraamiseen tarkoitettuja mittareita on esimerkiksi suosituissa aktiivisuusrannekkeissa sekä älykelloissa .
Nokia ei halunnut kommentoida työpaikkailmoituksia .
Nokia on aiemminkin ollut mukana kuntoilutekniikassa .
Yhtiö julkaisi vuonna 2004 Sports Tracker -sovelluksen yhtiön Symbian-puhelimille , joka mittasi esimerkiksi juoksu- tai pyöräilynopeuden sekä reitin pituuden gps-paikannuksen avulla .
Yhtiö lopetti palvelun vuonna 2010 , mutta sen kehittäjät jatkoivat toimintaa itsenäisenä Sports Tracker -yhtiönä .
Amer Sports osti yhtiön toukokuun alussa .
