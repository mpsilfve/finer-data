Microsoft ehti jo harkita : Sähköiskulla käyttäjän huomio
Puettavat laitteet ja niihin valuvat informaatiovirrat herättävät mielenkiintoisen kysymyksen : miten saada käyttäjän huomio ilman ympäristön häirintää .
Ei ole aivan yksinkertaista hälyttää käyttäjä katsomaan näyttöä niin , että kaikki ympärillä olevat eivät häiriinny .
Merkkiääni on periaatteessa tehokas keino , mutta sellainen herättää myös muiden huomion .
Jos merkkiääni on järjestelmän oletuspimputus , se myös saa kaikki muutkin kaivamaan laitteensa turhaan esiin .
Myös suositussa tärinässä ovat omat ongelmansa .
Sitä ei huomaa , jos laite ei ole taskussa tai kädessä .
Varsinkaan puettavan tekniikan kanssa ei juoksulenkillä tai muun aktiviteetin keskellä pientä tärinää ranteessa välttämättä edes huomaa .
Patenttihakemuksista uutisoimiseen keskittyvä Declassified kertoo Microsoftin viimevuotisesta patentista , jossa pohdittiin pienten sähköiskujen käyttöä merkkinä saapuneesta viestistä .
Sivusto ei tosin pidä kovin todennäköisenä , että Microsoft toisi sähköshokkitekniikkaansa markkinoille .
