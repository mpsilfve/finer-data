Suomalaispiraateille jo sata kirjettä viikossa — seuraavaksioikeudenkäyntien aalto
Tuhannet piratismista epäillyt suomalaiset ovat saaneet tänä vuonna asianajotoimistolta satojen eurojen maksuvaatimuksia , ja lisää on luvassa .
Seuraavaksi alkavat oikeudenkäynnit .
Tekijänoikeuksien valvojat ovat tänä vuonna tehostaneet selvästi toimintaansa .
Ne ovat tänä vuonna vaatineet nettipiratismista epäiltyjen henkilötietoja operaattoreilta selvästi viime vuotta enemmän .
— Oikeudenomistajat haluavat yhä tiukemmin valvoa laitonta jakamista , selittää lakimies Joni Hatanmaa asianajotoimisto Hedman Partnersista .
— Luvalliset verkkopalvelut ovat nykyään sillä tasolla , ettei piratismille ole oikein muuta perustetta kuin hinta , jonka kanssa ei voi oikein kilpailla .
Vaihtoehtona on nostaa piratismin hintaa .
Pitkään laittomia tiedostonjakajia jahtasi Suomessa pääasiassa Tekijänoikeuden tiedotus- ja valvontakeskus ry .
Viime vuonna myös lakitoimisto Hedman Partners alkoi lähettää nettipiratismista epäillyille kirjeitä , joissa kerrotaan toiminnan olevan lainvastaista , ja vaaditaan maksamaan 600—3000 euron korvausmaksua laittomasta sisällönjakelusta vertaisverkoissa .
Tänä vuonna tekijänoikeuksien valvontaan on perustettu myös uusi yritys , aikuisviihteen tekijänoikeuksien valvontaan keskittynyt Tekijänoikeus Adultia Oy .
Se on toiminut samaan tapaan kuin Hedman Partners .
Jos maksua ei suoriteta määräpäivään mennessä , vastaanottajaa uhataan oikeudenkäynnillä .
Tekijänoikeuden valvonnan tiukentuminen on näkynyt markkinaoikeudessa , jossa on tänä vuonna käsitelty huomattavasti viime vuotta enemmän tekijänoikeuden valvojien hakemuksia .
Tekijänoikeuksien valvojat saavat vertaisverkkojen teknisessä valvonnassa tietää laittoman sisällön jakajasta vain tietokoneen ip-osoitteen .
Tämän takia valvojien on Suomessa haettava markkinaoikeudelta päätös , joka velvoittaa operaattorin luovuttamaan heille ip-osoitteen käyttäjän yhteystiedot .
Tekijänoikeuksien valvojat ovat tänä vuonna elokuun loppuun mennessä tehneet markkinaoikeudelle jo 105 tällaista tietopyyntöhakemusta , kun koko viime vuonna hakemuksia oli yhteensä 73 .
Vaadittujen henkilötietojen määrä on markkinaoikeuden hakemuksiin verrattuna moninkertainen , sillä yhdessä tietopyynnössä listataan yleensä kymmeniä ellei satoja eri valvojien haaviin jääneitä ip-osoitteita , eli myös kymmeniä tai satoja laittomien tiedostojen jakajia .
Seuraava vaihe : oikeudenkäynnit
Hedman Partners pääsi tekijänoikeusvalvonnan alkuun viime vuonna , kun se sai asiakkaikseen aikuisviihteen yrityksiä , jotka ovat myöhemmin siirtäneet valvontatoimintansa Adultialle .
Alkuvuodesta Hedman Partners on kuitenkin saanut muita kansainvälisiä asiakkaita .
Hatanmaan mukaan Hedman Partners lähettää noin sata huomautuskirjettä joka viikko , ja tahtia aiotaan yhtiössä kasvattaa entisestään .
— Se on vielä entisestään kasvamaan päin .
Tarkoitus on saada ihmisille tunne , että se kiinnijäämisen riski on aito , Hatanmaa kertoo .
Huomautuksissa vaadittu minimisumma on ollut 600 euroa , jos epäilty on jakanut vain yhtä elokuvaa .
Summa on kasvanut jaossa olleen sisällön määrän mukaan .
Hatanmaan mukaan suurin osa kirjeiden vastaanottajista on maksanut vaaditun summan .
Hatanmaan mukaan Hedman Partnersin toimialaa ovat kuitenkin pääasiassa riita-asiat .
— Ensimmäiset vaiheet oli saada riittävä määrä näitä vaatimuksia markkinaoikeudelle ja sen jälkeen huomautuskirjeitä ulos .
Kolmas vaihe on viedä näitä asioita eteenpäin oikeudessa , Hatanmaa sanoo .
Hatanmaan mukaan oikeusjuttuja on valmistelussa " suuri määrä " , joista osa on hyvin pitkällä .
— Tätäkin on tarkoitus kirjeiden tapaan vauhdittaa , eli lähteä liikkeelle ensin muutamista tapauksista ja sitten nostaa määrää kymmeniin , Hatanmaa sanoo .
— En vielä tiedä , nouseeko oikeudenkäyntien määrä satoihin vuodessa , mutta ei se mahdotonta ole .
Hedman Partnersin kirjeissä vaatimaa summaa ei ole pakko maksaa , sillä lakiyhtiö ei ole sakkoja määräävä viranomainen .
Tällöin on riskinä , että lakitoimisto todella vie asian oikeuteen .
Koko laskun voi kiistää , jos ei ole mielestään syyllistynyt laittomaan tiedostonjakeluun .
Tällöin asiaa kannattaa kuitenkin selvittää lakitoimiston kanssa .
" Luulen , että jollekin käy vielä huonosti "
Tekijänoikeusrikkomuksista syytettyjä usein puolustaneen Turre Legal -lakitoimiston lakimies Herkko Hietanen on seurannut huomautuskirjeistä käytyä verkkokeskustelua huolestuneena .
— Nettikeskusteluissa pidetään kiinnijäämisen riskiä pienenä tai ajatellaan , ettei tuomioistuin tuomitse .
Se on kyllä vaarallista , luulen , että jollekin käy vielä huonosti , Hietanen sanoo .
Oikeudenkäynnin kulut ja rangaistus piratismista saattavat Hietasen mukaan nousta tuhannen euron sijaan yli kymmeneen tuhanteen euroon .
Hietanen arvelee , että oikeudenomistajat saattavat tehdä jostakusta varoittavan esimerkin , sillä huomautuskirjeiden tehon toimimiseksi on tärkeää pitää pelotetta yllä .
Hatanmaan mukaan Saksassa laittomien latausten määrä on kääntynyt laskuun huomautuskirjeiden ja oikeudenkäyntien takia .
— Vertaisverkkopiratismin määrä on siellä romahtanut 2000-luvun huippuvuosista .
Kun jakaminen vähenee , niin myös oikeudenkäynnit vähenevät .
Ei tämä siis ole ala , josta pääsee eläköitymään , Hatanmaa sanoo .
