Microsoft : Emme tuoneet vanhoihin Windowseihin vakoilua
Microsoft kiistää , että sen vanhempiin Windows-versioihin jakamat päivitykset olisi tarkoitettu tietojen keräämiseen käyttäjien tietämättä .
Microsoftin uutta Windows 10 -käyttöjärjestelmää on arvosteltu siitä , että se kerää käyttäjistä paljon tietoja Microsoftille .
Myös käyttöjärjestelmän yksityisyysehdot antavat yhtiölle laajoja oikeuksia muun muassa kohdennettuun mainontaan .
Microsoftin epäillään laajentavan tiedonkeruuta myös vanhempiin Windows 7- ja 8.1-käyttöjärjestelmiin neljällä päivityksellä , jotka ovat nimeltään KB3068708 , KB3022345 , KB3075249 sekä KB3080149 .
Näiden päivitysten jälkeen käyttöjärjestelmä kerää muun muassa tietoja laitteistosta sekä käyttörupeamien pituudesta .
Tietojen keruun määrää voi vähentää tietokoneen asetuksista käsin , mutta kokonaan sitä ei saa pois .
Yhtiön mukaan käyttäjien tietoja ei kerätä heidän tietämättään tai ilman lupaa .
Softpedia-verkkolehdelle toimittamansa lausunnon mukaan päivitykset jaetaan vain niille käyttäjille , jotka osallistuvat yhtiön käyttömukavuuden kehitysohjelmaan .
Tällöin käyttäjän tietokone lähettää Microsoftille ohjelmien käytöstä automaattisesti tietoja , joiden avulla Microsoft pyrkii parantamaan ohjelmien toimintaa .
Käyttömukavuuden kehitysohjelman ehtojen mukaan osallistumisensa voi lopettaa milloin tahansa , jos tietojen välittäminen Microsoftille ei syystä tai toisesta enää miellytä .
Yhtiön mukaan kehitysohjelman asetukset löytyvät useimmissa Microsoftin ohjelmissa Ohje-valikosta .
Käyttömukavuuden kehitysohjelmasta irtisanoutuminen on kuitenkin helpommin sanottu kuin tehty , sillä useimmat eivät edes tiedä kuuluvansa siihen .
Ohjeita ohjelmasta poistumiseen löytyy esimerkiksi täältä .
