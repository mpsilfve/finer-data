Tästä lähtien S-ryhmänkin asiakkaiden tiedot jäävät Venäjälle
Venäjällä tänään voimaan tullut laki vaatii ulkomaisia yrityksiä tallentamaan tietonsa Venäjällä sijaitseville palvelimille .
Laki koskee myös suomalaisia yrityksiä — ja matkailijoita .
Esimerkiksi S-ryhmä kertoo perustaneensa " datapankkeja " Venäjälle .
Venäjällä on tänään tullut voimaan uusi laki , joka alistaa myös yritysten tallentamat tiedot Venäjän viranomaisten valvontaan , kertoo uutistoimisto Bloomberg .
Laki vaatii nyt Venäjällä toimivia yrityksiä , joilla on venäläisiä asiakkaita , tallentamaan tietonsa Venäjällä sijaitseville palvelimille .
Aiemmin yritykset saivat siirtää tiedot suoraan kotimaansa järjestelmiin .
Lain julkilausuttu tarkoitus on suojella venäläisten asiakkaiden ja käyttäjien yksityisyyttä estämällä kansainvälisiä verkkopalveluita tallentamasta heidän tietojaan maan rajojen ulkopuolelle .
Arvostelijoiden mukaan laki on kuitenkin tarkoitettu pääasiassa toisinajattelijoiden ja maan hallituksen arvostelijoiden valvontaan ja hiljentämiseen .
Teoriassa maan tiedusteluviranomaiset tarvitsevat oikeuden luvan päästääkseen käsiksi yrityksen palvelimille .
Arvostelijoiden mukaan oikeus harvoin hylkää viranomaisten hakemuksia .
Verkkopalveluja valvova Roskomnadzor-viranomainen voi myös sulkea verkkosivustoja ilman oikeuden päätöstä , jos sen mukaan sivustolla on kiellettyä sisältöä , jotka sen tulkinnan mukaan voivat esimerkiksi vahingoittaa lapsia , edustaa ääriliikkeitä tai kehottaa laittomiin kokoontumisiin .
Bloombergin mukaan Facebook , Google ja Twitter ovat käyneet Kremlin kanssa salaisia neuvotteluja lain soveltamisesta , eikä ole vielä selvää , aikovatko ne noudattaa sitä .
Neuvottelujen keskeneräisyyden perusteella ne ovat kuitenkin ilmeisesti saaneet jatkoaikaa lain ehtojen täyttämiseen .
Tietoja myös suomalaisista
Uusi laki koskee myös suomalaisia yrityksiä — ja myös niiden suomalaisia asiakkaita .
Esimerkiksi S-ryhmällä on Venäjällä 17 Prisma-kauppaa ja kolme hotellia .
— Sillä tavalla laki on vaikuttanut , että olemme toimineet , kuten laki on sanonut , ja meillä on nyt sen edellyttämät datapankit , kertoo SOK:n Venäjän liiketoimintojen toimitusjohtaja Vesa Punnonen .
Punnosen mukaan uusi tallennusjärjestely on maksanut " joitakin kymppitonneja " .
Venäjällä sijaitseviin datapankkeihin tallennetaan siis Prismoista ja hotelleista kerätyt tiedot .
S-ryhmä myy yhteistyökumppaneidensa kanssa Suomessa Pietarin-matkoja , joissa majoitutaan SOK:n Pietarissa sijaitsevissa hotelleissa .
Näin myös suomalaisten matkailijoiden tiedot tallentuvat lain voimaantulon jälkeen Venäjällä sijaitseville palvelimille .
Venäjä alkoi kiristää netin valvontaa vuoden 2012 mielenosoitusten jälkeen , joissa vastustettiin Vladimir Putinin uudelleenvalintaa maan presidentiksi .
Mielenosoitukset saivat Kremlin kiinnittämään huomion yhteisöpalveluihin , joissa jaettiin tietoa hallinnon vastaisista tapahtumista ohi virallisten tiedotusvälineiden .
