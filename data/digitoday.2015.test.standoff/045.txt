Salaisia kuvia puhelimessa ?
Tämä kuvapiilo ei olekaan ihan niin turvallinen
Turvallisuussivusto arvostelee Android-puhelimien AppLock-sovelluslukon turvallisuutta .
Tietoturvaan keskittyvä riippumaton Securiteam-verkkosivusto varoittaa suositusta AppLock-nimisestä lukitussovelluksesta Androidille .
AppLock edustaa nimensä mukaisesti app lock -sovellustyyppiä , jolla puhelimen sisältöä voi lukita ja säännellä .
Ohjelman julkaisijan mukaan sovelluksella voi estää pin-koodilla haluttujen ohjelmien käytön sekä kätkeä haluamansa kuvat ja videot näkymättömissä olevaan " kuvapiiloon " niin , että ne eivät näy laitteen kuvagalleriassa .
Tämä mahdollistaa laitteen lainaamisen ilman että muistissa olevat mahdollisesti kiusalliset tiedostot päätyisivät muiden nähtäväksi .
Ensimmäinen vakava puute on Securiteamin mukaan se , että kuvia ei salakirjoiteta laisinkaan , vaikka ohjelman tekijä antaa näin ymmärtää .
Kuvien tarkka osoite tallennetaan aina samaan paikkaan ( //.dom0o7b1i1le/dont_remove/ ) .
Täältä löytyy tiedosto , jonka sisällön urkkimalla kuvien ja videoiden sijainti löytyy .
Toinen haavoittuvuus mahdollistaa pin-koodin resetoinnin .
Ellei puhelimen omistaja ole määritellyt itselleen sähköpostiosoitetta uutta koodia varten , voi puhelimen lainaaja näpytellä pin-koodin resetoidessaan siihen omansa .
Kolmas haavoittuvuus on se , että koko ohjelman pin-lukitus on poistettavissa miltä tahansa sovellukselta tai sellaisen voi lisätä mielivaltaisesti .
Tällöin kaikkeen sisältöön pääsee käsiksi tai sen voi estää muilta .
Tämä tosin edellyttää , että puhelimen käyttäjä on ottanut pääkäyttäjän oikeudet eli rootannut laitteen .
Valmistajan mukaan AppLockilla on yli 100 miljoonaa käyttäjää .
