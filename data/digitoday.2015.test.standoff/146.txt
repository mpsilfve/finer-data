Spotify pelästytti käyttäjät : " Pyydämme anteeksi "
Spotify sanoo sählänneensä viestinnän .
Musiikkipalvelu selittää , mistä lisääntyvässä tietojenkeruussa on kysymys .
Spotifyn toimitusjohtaja Daniel Ek pyytää yhtiön blogissa anteeksi kohua , joka nousi yhtiön muutettua tietosuojakäytäntöjään .
Uusi käytäntö mahdollistaa muun muassa sovelluksen pääsyn käyttäjän puhelimella oleviin kuvatiedostoihin sekä kalenteriin .
Muutoksen jälkeen Spotify vaikeni ja tyytyi vastailemaan kysymyksiin varsin ympäripyöreästi vakuutellen kuitenkin asiakkaidensa yksityisyyden olevan heille tärkeää .
Yksityisyyskohu oli valmis .
– Olemme uusimassa käyttöehtojamme ja ne ovat aiheuttaneet paljon hämmennystä liittyen tiedonkeruuseen ja sen käyttöön .
Pyydämme tätä anteeksi .
Meidän olisi pitänyt kertoa paremmin , mitä nämä käytännöt tarkoittavat ja miten jakamaasi tietoa käytetään , Ek kirjoittaa .
Spotifyn mukaan käyttäjän puhelimesta ei kerätä mitään tietoa automaattisesti , vaan kaikkeen kysytään erikseen käyttäjän lupaa .
Jos tietojenkeruuseen saadaan lupa , sitä käytetään Spotifyn räätälöimiseen erikseen kullekin käyttäjälle .
Yhtiö erittelee lisäksi , mitä se aikoo keräämällään tiedolla tehdä .
Käyttäjän kuvatiedostoja käytetään profiilikuvana sekä soittolistojen muokkaustarkoituksessa , ja kuvat saa valita itse , Spotify sanoo .
Paikkatietoja puolestaan hyödynnetään käyttäjän lähialueilla suositun ja nousussa olevan musiikin suosittelemiseen .
Spotifyn mukaan myös tähän kysytään erikseen lupa .
Laitteen mikrofonia taas käytetään mahdollisesti tulevissa ohjelmistoversioissa olevaan ääniohjaukseen .
Yhtiö vakuuttaa , ettei se käytä mikrofonia ilman lupaa .
Yhteystietolistaa taas käytetään tuttujen löytämiseen Spotify-käyttäjien joukosta .
Tarkoituksena on tarjota mahdollisuus soittolistojen jakamiseen näiden kanssa .
Spotify kertoo varaavansa oikeuden käyttäjän tietojen jakamiseen kolmansille osapuolille osittain pakon vuoksi , sillä palveluun on mahdollista kirjautua sosiaalisen median kautta , mikä edellyttää tietojen välittämistä .
Lisäksi tietoja jaetaan markkinointikumppaneille , mutta yhtiö vakuuttaa , ettei käyttäjää voi yksilöidä näistä tiedoista .
Julkisuuskohu on Spotifylle hyvin kiusallinen , sillä kilpailu musiikin suoratoistosta on kiihtynyt Apple Musicin tultua markkinoille .
Musiikkipalvelut ovat sosiaalisen median aikakauden tuotteita , ja somessa nopeasti leviävät protesti- ja boikotti-ilmiöt saattaisivat tehdä yhtiölle nopeastikin hallaa .
