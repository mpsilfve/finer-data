WhatsApp Webin aukko vaaransi 200 miljoonaa käyttäjää
VCard-yhteystietokorteilla oli mahdollista ujuttaa haittakoodia tietokoneisiin WhatsAppin verkkosovelluksen kautta .
WhatsApp on paikannut verkkoselaimella käytettävästä WhatsApp Web -palvelustaan aukon , joka on mahdollistanut ohjelmien syöttämisen uhrin tietokoneelle .
Asiasta kertoo SC Magazine .
WhatsApp Web on suositun WhatsAppin web-selaimella toteutettu jatke , joka mahdollistaa palvelun käyttämisen tietokoneella ja näin ollen muun muassa nopeamman kirjoittamisen .
Check Point -tietoturvayhtiön tutkija Kasif Dekelin löytämä aukko toimi siten , että uhrille lähetetään vCard-yhteystietoliitteen sisältävä WhatsApp-viesti .
VCardiin on mahdollista upottaa suoritettavaa ohjelmakoodia , ja jos yhteystietokortti avataan tietokoneessa , uhrin koneessa voi suorittaa teoriassa minkä tahansa haitakkeen .
Hyökkäykseen on riittänyt vastaanottajan puhelinnumeron tietäminen , sillä numerot toimivat käyttäjien osoitteena ja käyttäjätunnuksena .
WhatsApp on ilmoittanut , että sillä on 900 miljoonaa käyttäjää .
Noin 200 miljoonan näistä arvioidaan käyttävän web-sovellusta , joten vaarassa olleen ja mahdollisesti jo hyökkäyksen kohteeksi joutuneiden käyttäjien määrä on suuri .
WhatsApp on päivittänyt web-palvelunsa versionumeroon 0.1.4481 , jossa aukko on paikattu .
