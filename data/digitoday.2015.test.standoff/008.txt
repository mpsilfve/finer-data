Television nettitallennus muuttumassa : Yksi tallennuspalvelu lopetti jo
Elisa , Sonera ja DNA maksavat tekijänoikeusjärjestöille korvauksia tv-ohjelmien tallennuspalveluista .
Kuluttajien hintojen nostoista ei ole päätöksiä , mutta syksy voi tuoda nettitallennuksiin uusia mainoksia .
Tekijänoikeusjärjestöt ja tv-ohjelmien tallennusta verkossa tarjoavat yritykset ovat päässeet sopuun tekijänoikeuskorvauksista .
Tv-ohjelmien nettitallennusta tarjoavat esimerkiksi operaattorit Elisa , Sonera ja DNA .
Tekijänoikeusjärjestö Kopiosto alkoi heinäkuun alussa periä verkkotallennuspalveluilta jokaisesta käyttäjästä kahden euron lisenssimaksua kuukaudessa .
Ensi vuoden heinäkuussa maksu nousee 2,15 euroon ja vuoden 2017 heinäkuussa 2,25 euroon vuoden 2018 kesään asti .
— Meille kertyy tästä uusia kustannuksia , myöntää kuluttajatuotteista vastaava johtaja Markus Lahtinen Soneralta .
— Olemme nyt maksaneet lisenssimaksuja pari kuukautta , ja pohdimme , miten ne vaikuttavat hinnoitteluun ja palvelumalliin .
Päätöksiä asiasta ei ole .
Samaa kerrotaan myös Elisalta ja DNA:lta , eli palveluiden hintaa ei ole ainakaan toistaiseksi nostettu .
Ainakin yksi toimija on jo tehnyt lisenssimaksuista omat päätöksensä .
Heinäkuun puolivälissä Alma Median omistama Telkku.com-verkkopalvelu lopetti tv-ohjelmien tallennukseen tarkoitetun Nauhuri-palvelunsa , joka oli käynnistetty syksyllä 2012 .
— Kyllä lopetuspäätös liittyy näihin lisäkustannuksiin .
Emme halunneet siirtää niitä palvelun käyttäjille , kertoo Telkku.comin liiketoimintapäällikkö Maria Christensen .
Hänen mukaansa Telkku.com aikoo jatkossa keskittyä tv-opas-palveluunsa , eikä korvaavaa tallennustoimintoa ole suunnitteilla .
Nettitallennuksiin luvassa mainontaa
Nettitallennusta tarjoavat verkkopalvelut sekä tekijänoikeusjärjestöt ja tv-yhtiöt ovat väitelleet nettitallennuspalvelujen laillisuudesta vuosia .
Äärimmilleen kiista meni maksullisen TVKaista-palvelun kohdalla , jonka tekijänoikeusjärjestöt ja tv-yhtiöt haastoivat oikeuteen tekijänoikeusrikkomuksista .
Operaattoreiden , tv-yhtiöiden ja tekijänoikeusjärjestöjen kiistan — ainakin tältä erää — päätti heinäkuun alussa voimaan tullut laki , joka velvoitti nettipalvelut maksamaan lisenssimaksuja tekijänoikeusjärjestöille .
Verkkopalveluihin tallennetuille ohjelmille tuli myös takaraja , ja kaksi vuotta vanhat tallennukset aiotaan poistaa .
Esimerkiksi Elisa aikoo ottaa rajoituksen käyttöön vuonna 2017 .
Lisäksi palveluntarjoajat joutuvat neuvottelemaan televisioyhtiöiden kanssa niiden signaalin käytöstä ja kehittämään tallennuspalveluihin esimerkiksi televisioyhtiöiden hallinnoimia mainosratkaisuja .
— Mainonta on meille tärkeä tulonlähde , perustelee Sanoman televisiojohtaja Hans Edin .
— Tämä on myös tärkeää elinvoimaisen kotimaisen tv-teollisuuden turvaamiseksi tulevaisuudessa .
Tilastollisesti katsottuna eniten tallennetaan nimenomaan kotimaisia tv-tuotantoja , Edin jatkaa .
Kaupallisten tv-yhtiöiden Sanoman ja MTV3:n tavoitteena on tuoda nettitallennuksien yhteyteen niin sanottua dynaamista mainontaa .
Tv-yhtiöt voisivat esimerkiksi esittää verkkotallennusten yhteydessä mainoksia , jotka vaihtuisivat tallennuksen katseluajankohdan mukaan .
Viikko sitten tallennetun ohjelman yhteydessä näytettäisiin siis tuoreita mainoksia .
Mainontaa voitaisiin ehkä myös kohdistaa katsojan tai kohderyhmän mukaan .
Netflix pahin kilpailija
Mainonnan toteutustapoja ei ole kuitenkaan vielä päätetty , ja nettipalvelujen ja tv-yhtiöiden tarkoituksena on ratkaista asia syksyn aikana .
Mainonnan lisäksi yhteistyössä on tarkoitus kehittää myös muita , esimerkiksi mobiililaitteisiin liittyviä palveluja .
— Neuvottelut ovat edenneet rakentavassa hengessä .
Paljon myös uusia ideoita jatkokehitykseen on tullut esille neuvottelujen aikana , toteaa lakiasiainjohtaja Teemu Kalliala MTV3:sta .
DNA:n kuluttajaliiketoiminnan johtajan Pekka Väisäsen mukaan sekä operaattoreiden että mediayhtiöiden tavoitteena on kehittää esimerkiksi nopeasti markkinaosuutta voittaneelle Netflixille pärjääviä kotimaisia palveluita .
— Vertailukohtana ovat kansainväliset palvelut , joiden helppokäyttöisyys ja hinnat asettavat meille sen riman , millaisia palvelujen tulee olla , sanoo Väisänen .
Sanoman Edinin mukaan tekijänoikeusjärjestöt ovat hidastaneet palvelujen kehittämistä .
— Jo vuosien ajan toimintaympäristö on muuttunut nopeammin kuin tekijänoikeuskenttä on ehtinyt reagoida , Edin sanoo .
— Kansainvälisillä kilpailijoilla ei tunnu olevan samanlaisia ongelmia .
Kopiosto ei tekijänoikeusjärjestönä aio osallistua osaa uusien palveluiden kehittämiseen , vaan se keskittyy luovan alan tekijöiden , esittäjien ja kustantajien etujen valvontaan .
— Meidän näkökulmastamme tärkeintä on , että tekijänoikeudet on otettu huomioon myös uusissa lisäpalveluissa , kertoo Kopioston toimitusjohtaja Valtteri Niiranen .
Taloussanomat , Digitoday ja IT-viikko ovat osa myös televisiotoimintaa harjoittavaa Sanoma-konsernia .
