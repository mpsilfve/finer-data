Marshall-puhelin suunniteltiin Oulussa : " Teimme tuotteen reseptin "
Brittiläisen Marshallin ensimmäinen älypuhelin on pitkälti suomalaisten ansiota .
Tärkeässä roolissa olivat Nokian entiset Meego-osaajat .
Varsinkin kitaravahvistimistaan tunnetun Marshallin nimi on ilmestynyt myös kuulokkeisiin ja elokuusta alkaen myös puhelimiin .
Viime viikolla Lontoossa julkistettua Marshall London -älypuhelinta on kuitenkin suunniteltu Oulussa .
– Meillä on kyky tavallaan tehdä tuotteen resepti , miten se pitää valmistaa , kuvaa toimitusjohtaja Pekka Väyrynen Creoirin osuutta hankkeessa .
– Periaatteessa kokoamme eri osa-alueet , valitsemme teknologiat ja suunnittelemme arkkitehtuurit .
Annoimme ohjeet valmistajille Aasiassa , jotka sitten tekevät tuotteen .
Osallistumista Marshall-puhelimen tekoon voi pitää jonkinlaisena saavutuksena vasta kolmevuotiaalle oululaisyhtiölle , jossa on vain 15 työntekijää .
Kuten arvata saattaa , heillä kaikilla on Nokia-tausta .
– Kaksi ei ole entisiä nokialaisia , vaikka designerimme Paavo Hietala on hänkin tehnyt Nokialle monia suunnitelmia eri yhtiöiden kautta .
Suurin osa työntekijöistä on taustoiltaan Nokian Meego-puolelta , Väyrynen sanoo .
Muiden hankkeidensa lisäksi Creoir suunnitteli myös Jolla-yhtiön puhelimen , jonka Sailfish-käyttöjärjestelmä pohjautuu sekin Nokialla kehitettyyn Meegoon .
Se ei suinkaan ollut sattumaa .
– Se oli luonnollista , sillä tunnemme Jollan väen aika hyvin : Jollan porukka oli minulla ohjelmistotiiminä , kun vedin N9-Meego-puhelimen kehitystä Nokialla , Väyrynen kertoo .
Tasapainoilua koon ja äänen välillä
Creoiria ei itse asiassa palkannut puhelimen tekoon Marshall , vaan ruotsalainen Zounds Industries , joka kehittää tuotteita Marshallin luvalla , ja maksaa vahvistinvalmistajalle lisenssimaksuja sen nimen käytöstä laitteissa .
– Zoundsilla oli se ajatus , mitä kaikkea Marshall-puhelimessa voisi olla , ja meidän osuutemme oli ratkaista kuinka sen voisi tehdä , ja kuinka paljon se tulisi maksamaan .
Zounds Industries otti yhteyttä Creoirin väkeen noin vuosi sitten .
Toimeksiantona oli Marshall-merkkinen puhelin , jossa tärkeimpänä asiana oli musiikki ja äänenlaatu .
Se olikin Väyrysen mukaan vaativin osa Marshall-puhelimen suunnittelua .
– Samalla kun puhelimesta piti tehdä mahdollisimman pieni , siitä piti yrittää saada mahdollisimman paljon ääntä ulos , Väyrynen selittää .
– Äänet ovat sitä paremmat , mitä suuremmat takatilat ja kaiuttimet puhelimeen saadaan .
Näiden kanssa tasapainoiltiin .
Myös äänenlaadun parantamiseen tarkoitettu erityinen äänipiiri erottaa Marshall-puhelimen perus-Androidista .
Puhelimessa on myös kaksi kuulokeliitäntää , joiden äänenvoimakkuutta voi säädellä erikseen .
Zounds toimitti puhelimeen useita sovelluksia , muun muassa dj-sovelluksen , jolla voi tehdä musiikkimiksauksia , samalla kun puhelimen kaiuttimet soittavat jotain muuta kappaletta .
Osa Zoundsin toivomista ratkaisuista edellytti laajemminkin oululaista osaamista .
– Meidän osuutemme on ollut ratkaisuissa , joissa on tarvittu erikoisosaamista .
Olemme ottaneet lähistöltä asiantuntijoita , jotka ovat kirjoittaneet uusiksi alatason ohjelmistoja , joilla ohjataan suoraan rautaa .
Marshall vahti nimeään
Toimitusjohtaja Pekka Väyrynen uskoo , että markkinoilla nähdään jatkossa enemmänkin muiden kuin perinteisten suurten puhelinvalmistajien nimellä varustettuja laitteita .
– Kyllähän niitä on ollut aiemminkin , mutta ne ovat olleet aika kalliita , kun puhutaan esimerkiksi Tag Heuerista ja Diorista .
Nämä erikoiskännykät ovat olleet harvojen herkkua , mutta nyt ne ovat tulossa laajemminkin , Väyrynen pohtii .
Väyrynen kuitenkin arvostelee esimerkiksi Pradan nimellä myytyä puhelinta , joka tuli markkinoille vuonna 2007 .
– Nämähän olivat LG:n tekemiä laitteita , joihin he vain printtasivat Pradan nimen .
Voi hyvin miettiä , miten paljon se edusti Pradaa .
Väyrysen mukaan Marshall vartioi tarkasti nimensä käyttöä , ja vaati hyväksyttäväkseen varsinkin ulkoasua , sovelluksia ja äänenlaatua koskevat ratkaisut .
Zoundsin ja Creoirin ruotsalais-suomalaisen taustan takia puhelin tulee syyskuun alkupuolella myyntiin myös Suomessa TeliaSoneran kaupoissa .
Muualla puhelinta saa Marshallin verkkokaupasta .
