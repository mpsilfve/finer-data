Kiinan pelottava kansalaisia pisteyttävä järjestelmä on varoitus muille
Haluaisitko , että asuntolainan saaminen riippuu siitä , ovatko lukiokaverisi some-päivitykset linjassa hallituksen kantojen kanssa ?
Kiinassa tällainen järjestelmä on ehkä juuri tuloillaan .
Kiinan tuleva kansalaispistejärjestelmä mittaa sitä , miten hyviä kansalaisia ihmiset ovat .
Järjestelmästä kertoi monien muiden uutislähteiden joukossa Computerworld .
Tällä hetkellä aihetta koskevassa englanninkielisessä uutisoinnissa tosin on pahasti sekaisin Kiinan tuleva koko valtiota koskeva järjestelmä sekä jo nyt toteutettu Alipay-järjestelmä .
On vielä epäselvää , onko Alipay tulevan järjestelmän pohjalla ja tulevatko kaikki nyt mietityt ominaisuudet lopulliseen vuonna 2020 käyttöön otettavaan koko kansaa koskevaan järjestelmään .
Jokaisella tulevaan järjestelmään kuuluvalla kansalaisella olisi pistearvo 360 ja 950 välillä .
Pistejärjestelmä mittaa käytännössä luottoluokitusta , mutta se tekee sen melko erikoisin keinoin .
Kansalaisen pisteet voivat laskea esimerkiksi siitä , jos tämä julkaisee poikkeuksellisen poliittisen mielipiteen ilman etukäteen hankittua lupaa , tai jos tämä harrastaa hallituksen mielestä huonoja harrastuksia , kuten tietokoneella pelaamista .
Vielä pelottavampaa on se , että kansalaisen pisteet laskevat myös , jos joku tämän ystävistä tekee jotain , mikä laskee pisteitä .
Pistesaldo alkaa määritellä sitä , miten mukavaa ja yksinkertaista on elää Kiinan kansalaisena .
Esimerkiksi tiettyihin työpaikkoihin voi olla mahdotonta edes pyrkiä , jos pisteitä on liian vähän .
Sama pätee esimerkiksi lainojen saamiseen .
Korkealla pistemäärällä taas pääsee ohituskaistalle monessa asiassa .
Esimerkiksi yli 600 pisteen saldolla voi saada välittömästi noin 800 dollarin lainan .
Yli 650 pisteellä auton vuokraamiseen ei enää tarvitse jättää panttia , vaan sinuun luotetaan ilmankin .
700 pisteen kansalainen taas saa helpommin luvan Singaporen matkoihin .
Pisteet ovat suoraan linkattu kansalaisen sosiaaliturvatunnukseen , joten pistesaldoaan ei pääse karkuun .
Järjestelmä on tulossa pakollisena käyttöön jokaiselle Kiinan kansalaiselle vuoteen 2020 mennessä .
Pisteet muodostuvat erittäin monimuotoisen ja ison skaalan numeronmurskauksen avulla .
Tällä hetkellä näyttää siltä , että järjestelmä tulee Alibaban ja Tencentin ylläpitämäksi , jotka ovat Kiinan suurimpien kauppapaikkojen ja sosiaalimediajärjestelmien takana .
Näin käytännössä kaikki merkittävä verkkotoiminta isoissa palveluissa heijastuisi suoraan pisteisiin .
ACLU : " Varoitus kaikille yhdysvaltalaisille "
Computerworld kertoo yhdysvaltalaisen kansalaisoikeuksia puolustavan järjestön American Civil Liberties Unionin pitävän Kiinan kansalaispistettä kammottavana järjestelmänä ja varoituksena Yhdysvaltojen kansalaisille .
Sama varoitus kannattaa ottaa tosissaan myös Euroopassa .
Vaikka ACLU ei usko , että järjestelmää voitaisiin nyt perustaa tällaisenaan Yhdysvaltoihin , se pitää mahdollisena , että hitain askelin tällaiseen järjestelmään voidaan päätyä kuin vahingossa .
Se on helppo uskoa .
Esimerkiksi vielä 80-luvulla yksityisyys oli osa Yhdysvaltojen poliittista retoriikkaa , ja kaikkea valvontaa pystyi kritisoimaan , koska se oli " epäamerikkalaista " .
Kansalaisten valvonta oli kaukainen kommunistijuttu , josta joutuivat kärsimään lähinnä Kiinan , Venäjän ja Itä-Saksan kansalaiset .
Muutamia vuosia myöhemmin NSA aloitti digitaalisen tietojenkeruun ja nyt Yhdysvallat on kansalaisiaan kyttäävistä valtioista isoimpia nimiä – sen saman Kiinan kanssa , joka tämän järjestelmän on pystyttänyt .
