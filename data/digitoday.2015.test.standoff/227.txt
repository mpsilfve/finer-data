Yksi hylkäsi , toinen tilalle : LG avasi tutkimuskeskuksen Suomessa
LG kaavailee " pitkäjänteistä investointia " Turun uuteen yksikköön .
Toinen korealaisjätti ei Suomessa kauan viihtynyt .
Eteläkorealainen elektroniikkayhtiö LG Electronics on avannut uusimman tutkimus- ja tuotekehityskeskuksensa Turussa .
Tiedotteen mukaan keskus keskittyy 5G-radiotekniikan ratkaisuihin ja niihin soveltuvien integroitujen radiopiirien suunnittelemiseen .
Keskus tutkii myös muun muassa esineiden internetiä ja älykoteja .
– Turun yksikön osaaminen tulee olemaan erittäin tärkeää siirtyessämme 5G-verkkojen ja esineiden internetin aikaan , LG:n teknologiajohtaja Skott Ahn painottaa tiedotteessa .
Keskus raportoi suoraan hänelle .
Äskettäin toinen korealainen teknologiayhtiö Samsung päätti sulkea Espoossa sijaitsevan tutkimuskeskuksensa vain noin kahden vuoden jälkeen .
Siksi LG:n suunnittelema " pitkäjänteinen investointi Turun yksikköön " ei välttämättä vakuuta kaikkia , vaikka keskuksilla ei sinänsä ole tekemistä toistensa kanssa .
LG Electronics perustelee Turun valintaa sillä , että alueelta löytyy kansainvälisen tason asiantuntijuutta radiotekniikassa ja siellä on jo pitkään toiminut langattomaan tiedonsiirtoon erikoistunutta teollisuutta .
Keskuksen nimi on LG Electronics Finland Lab Oy ja se on osa LG:n globaalia tuotekehitysverkostoa .
Tiedotteessa ei kerrottu , paljonko keskukseen palkataan ihmisiä .
