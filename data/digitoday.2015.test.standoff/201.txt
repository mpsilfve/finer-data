Ovatko Xbox ja Playstation Applen seuraavat uhrit ?
Ennakkotietojen mukaan uusi Apple TV on suunniteltu erityisesti pelaamiseen , kertoo New York Times .
Apple järjestää ylihuomenna 9. syyskuuta julkistustilaisuuden , jossa yhtiön odotetaan esittelevän uudet iPhone-puhelinmallinsa sekä uusitun Apple TV -viihdelaitteen .
Uusien julkisuuteen tulleiden tietojen mukaan uusittu Apple TV tulee tukevasti pelikonsolien tontille .
Esimerkiksi New York Timesin ( NYT ) mukaan pelaamisesta on tulossa uuden laitteen tärkein markkinointikoukku .
Uuden Apple TV:n on määrä olla laskentateholtaan reilusti edeltäjiään tehokkaampi ja kauko-ohjain toimii myös peliohjaimena .
Laitteen odotetaan sisältävän myös oman sovelluskaupan .
NYT:n haastatteleman Jackdaw Researchin analyytikko Jan Dawsonin mukaan Applella on hyvät mahdollisuudet tuoda satunnaispelaaminen olohuoneeseen .
Pelikehittäjin käyttämiä verkkopalveluita kehittävän PlayFabin johtaja James Gwertzman sanoi NYT:lle , että Applella lienee vaikeuksia saada mukaan isoille konsoleille pelejä tekeviä pelitaloja .
Syynä on se , että Applen rauta on kuitenkin merkittävästi Sonyn ja Microsoftin vastaavaa köykäisempää .
Sen sijaan jo Applen pauloissa olevat mobiilipelikehittäjät lähtenevät kärkkäästi mukaan .
Ennakkotietojen mukaan uuden laitteen hinnaksi Yhdysvalloissa on tulossa 150 dollaria .
Kun hintaa verrataan järeisiin pelikonsoleihin , se on edullinen .
Pelikonsolimarkkinat ovat olleet jäämässä Sonyn ja Microsoftin kahden kaupaksi .
Nintendon Wii U pärjäsi odotuksia heikommin ja OUYA-konsolin kehitys lopetettiin .
Toisaalta Googlen uusi GoogleTV-viihdelaite toimii myös pelikoneena .
