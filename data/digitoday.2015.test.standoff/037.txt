Netflix : Offline-katselua ei tulossa — tämä voi ratkaista ongelman
Yhtiö väläyttelee mahdollisuutta integroida ohjelmakirjasto osaksi kulkuvälineiden ja hotellien palveluita .
Nettitelevision markkinajohtajan Netflixin useimmin asiakkailtaan kuulemia toivomuksia on se , että videoita voisi latailla mobiililaitteille offline-katselua varten .
Paine on lisääntymään päin , sillä internet-bisneksen monialayhtiöksi kasvanut Amazon aloittaa Yhdysvalloissa Prime Instant Video -palvelun , joka tarjoaa mahdollisuutta ladata videoita .
Netflixin kanta on ollut pitkään , että videoista ei tule ladattavia .
Viimeksi joulukuussa yhtiö sanoi ongelman korjaantuvan , kun langattomat verkot ovat kaikkialla saatavilla .
Asiaa IFA-messuilla Berliinissä Gizomodolle kommentoinut sisältöjohtaja Neil Hunt ei innostu edelleenkään offline-latauksesta .
— Sitä pyydetään paljon .
Nähtäväksi jää , onko se jotain , mitä monet käyttävät .
Ainakin se tekee Amazon Primen käytöstä monimutkaisempaa — sinun on muistettava , että haluat ladata tuon elokuvan .
Se ei tapahdu heti , laitteella on oltava tilaa ja sinun on hallinnoitava kaikkea .
En usko , että ihmiset ovat siitä kiinnostuneita ja että se on monimutkaisuuden lisäämisen arvoista , Hunt sanoi Gizmodolle .
Hunt käyttää esimerkkinä monimutkaisuuden lisäämistä elokuvien arvostelusysteemiä : Kun käyttäjille annettiin mahdollisuus antaa myös puolikkaita tähtiä , käyttäjäarviointien tekeminen putosi 11 prosentilla .
Sen sijaan Hunt väläyttelee mahdollisuutena Netflix-palvelun integroimista kulkuvälineisiin .
— Voisimme esimerkiksi laittaa koko Netflixin sisällön räkkipalvelimelle ja pistää sen lentokoneeseen muun sisällön rinnalle , Hunt maalailee .
Sama olisi Huntin mukaan tehtävissä myös juniin ja hotelleihin .
Suomessa tilanne videoiden lataamisen suhteen on parempi kuin Yhdysvalloissa .
Suomessa toimiva ruotsalainen Viaplay mahdollistaa videoiden lataamisen laitteella myöhempää katselua varten .
Asiaa Helsingin Sanomille kommentoineen Viasatin toimitusjohtajan Johannes Leppäsen mukaan kyseessä on tekijänoikeuskysymys .
Kaikki sisältö ei ole ladattavissa ja samanaikaisesti katseltavissa olevien offline-elokuvien määrää säännellään .
