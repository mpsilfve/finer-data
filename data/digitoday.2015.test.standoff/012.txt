Väitteet Torin aukoista säikäyttivät : Darknetin jättikauppa veti piuhat irti
Viimeaikaiset paljastukset Tor-verkossa olevien palvelinten haavoittuvuudesta saivat pahamaineisen Agoran ylläpitäjät tutisemaan .
SC Magazine kertoo Tor-verkossa toimineen Agora-kauppapaikan pistäneen toistaiseksi lapun luukulle .
Huumeista alkaen kaikkea välittävästä Agorasta tuli suurin pimeän verkon kauppapaikka , kun aiemmin ykkössijalla olleen Evolutionin ylläpitäjä sulki palvelunsa maaliskuussa ja varasti käyttäjiensä rahat .
Nyt myös Agora on lopettanut toimintansa .
Agoran kotisivulle ja sittemmin Redditiin julkaistussa kirjoituksessa selitetään ylläpitäjien sulkeneen kauppapaikan väliaikaisesti tietoturvasyistä .
Tekstissä kerrotaan , että viimeaikaiset kehitykset , joiden avulla Tor-verkossa toimivan palvelimen paljastaminen on muuttunut huomattavasti aiemmin luultua helpommaksi , aiheuttivat tarpeen tauolle .
Agora kehittää parhaillaan tekniikkoja , joilla uudet palvelimen paljastamiseen käytettävät keinot saataisiin estettyä .
Viestissä myös kehotetaan käyttäjiä äkkiä tyhjentämään tilinsä Agorasta , jotta ylläpitäjät eivät olisi vastuussa rahoista katkon aikana .
