Uudet iPhonet tulevat : Kolme syytä olla huolissaan
Apple on joskus juhlinut akkukestolla iPhone-julkistuksissaan .
Voiko se tehdä enää samoin tällä kertaa ?
Apple julkistaa uudet iPhonet erittäin todennäköisesti 9. syyskuuta , eikä ole välitöntä syytä väittää , etteikö niistäkin tulisi myyntihittejä .
On kuitenkin seikkoja , joiden vuoksi Applen pitää ehkä ponnistella , jotta uusi oletettu myyntivaltti – paineen tunnistava kosketusnäyttö – vakuuttaa kuluttajat .
Kiinalainen , Applen tietoja ennenkin vuotanut verkkosivusto cnBeta väittää uusissa puhelimissa olevan aiempaa pienempi akku .
" IPhone 6S:ssä " on huhun mukaan 1715 mAh:n akku , kun nykyisessä iPhone 6:ssa on 1810 mAh:n akku .
" IPhone 6S Plussassa " olisi 2750 mAh:n akku , kun nykyisessä iPhone 6 Plussassa on 2910 mAh:n akku .
Ei ole selvää , että pienempi akku tarkoittaisi lyhyempää akkukestoa .
On täysin mahdollista , että Apple on keksinyt jippoja virrankulutuksen hillitsemiseksi esimerkiksi pelkästään tulevaa iOS 9 -alustaa optimoimalla .
Akkukeston lisäksi uusissa puhelimissa askarruttaa paino ja kestävyys .
MacRumors väittää saaneensa haltuunsa iPhone 6S:n etukotelon ja mittasi sen painavan pari grammaa enemmän kuin iPhone 6:n .
Kotelo oli myös paksumpi .
Ero ei ole suuri , mutta Apple saattaa vastavetona ohentaa takakantta tehden siitä entistä heikomman .
Kolmas huoli liittyy uusien puhelimien oletetusti parempiin kameroihin , mutta edelleen vajavaiseen tallennustilaan .
IPhonen tallennustila on ollut arvostelun kohteena jo pitkään , koska lähtötaso on verrattain alhainen 16 gigatavua .
9to5Macin nimetön lähde väittää , että lähtötason tallennustila pysyttelee edelleen 16 gigatavussa molemmissa uusissa iPhoneissa , eikä nouse 32 gigatavuun .
Paremmat valokuvat vievät enemmän tilaa , mikä voi nopeasti aiheuttaa hankaluuksia 16 gigatavun malleissa .
Oletus on , että uusissakin malleissa vaihtoehdot ovat 16 , 64 ja 128 gigatavua .
Uusien iPhonejen potentiaalisia ongelmia kokosi yhteen Forbes .
