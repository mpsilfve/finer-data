" Kaksi sanaa paljastaa pettäjäpalvelun murtajan naiseksi "
John McAfeen mukaan pettäjäpalvelun tietojen vuodossa ei ole kyse varsinaisesta ulkopuolisen suorittamasta tietomurrosta , vaan jäljet johtavat emoyhtiön työntekijään .
John McAfee on vakuuttunut , että Ashley Madison -tietovuoto tehtiin sisältä käsin , hän kertoo International Business Timesin julkaisemassa artikkelissa .
Entinen tietoturvayhtiön perustaja ja omistaja John McAfee kertoo voivansa vuosikymmenien kyberturvallisuuskokemuksensa perusteella sanomaan varmaksi , että tietoja ei murrettu esiin verkon ulkopuolelta , vaan ne keräsi luotettu työntekijä .
— Pystyn tunnistamaan murron sisäpiiriläisen tekemäksi 100 % varmuudella tarpeeksi suuren datamäärän perusteella — ja 40 gigatavua on enemmän kuin tarpeeksi , McAfee väittää .
McAfee perustaa väitteensä siihen , että tietovuoto sisältää paljon tiedostoja , joista ei käytännössä ole hakkereille mitään iloa ja joiden kerääminen verkon ulkopuolelta ei olisi ollut vaivan arvoista saavutettuun hyötyyn nähden .
Tällaisiksi materiaaleiksi McAfee laskee esimerkiksi Ashley Madisonin toimistojen pohjapiirroksen , yrityksen organisaatiokaaviot ja lähdekoodit Avid Life Median käyttämille ohjelmille .
Näiden haaliminen verkon ulkopuolelta olisi McAfeen mielestä turha temppu vaivaan ja riskiin nähden — ellei aikeissa le kilpailevan palvelun perustaminen .
Lisäksi yleensä varsinaiset verkkopalvelut ja yrityksen oma sisäverkko ovat erillään toisistaan , mutta Ashley Madison -tietovuodon tekijällä on ollut pitkään pääsy kaikkiin järjestelmiin .
McAfee ei ole suinkaan ensimmäinen , joka epäilee Ashley Madison -vuodon olevan sisäpiiriläisen tekemä .
Samaan lopputulemaan tuli jo heinäkuussa julkaistun näytteen perusteella esimerkiksi kyberturvallisuudesta Manchesterin yliopistolla luennoiva tohtori Daniel Dresner sekä Israelin armeijan kybersotayksikön entinen komentaja Idan Tendler .
Myös Avid Life Median toimitusjohtaja Noel Biderman on ilmoittanut epäilynsä siitä , että tietovuodon suoritti henkilö , jolla on ollut luvallinen pääsy yhtiön verkkoihin .
McAfee tosin väittää pystyvänsä päättelemään tekijästä vielä yhden yksityiskohdan , jota muut eivät ole pahemmin spekuloineet .
Hänen mukaansa tekijä on nainen , mikä paljastuu tämän käyttämistä sanavalinnoista .
McAfeen seksistinen näkemys perustuu erityisesti kahteen ilmaisuun .
Ensin hän viittaa siihen , että tietovuotaja puhuu palvelua käyttävistä miehistä sanalla " scumbag " — vapaasti suomentaen limanuljaska .
McAfee väittää , että tätä sanaa käyttävät miesten kuvailemiseen vain naiset .
Toinen vihje on McAfeen mielestä se , että tietovuotaja kutsuu erityisesti ystävänpäivän jälkeen seuraa etsinyttä käyttäjää sanalla " dirtbag " — vapaasti suomentaen törkysäkki .
McAfee on sitä mieltä , että ystävänpäivästä välittävät lähinnä naiset , kun taas miehiä se ei keskimäärin kiinnosta .
Niinpä ystävänpäivän jälkeen pettäminen on McAfeen väitteissä erityisen paha teko vain naisen mielestä .
— Jos et vakuutu tästä , sinun pitäisi käydä ulkona useammin , McAfee toteaa .
