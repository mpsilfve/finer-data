Poliisi neuvoo : Tee tämä verkkokaupassa tai " jäät nuolemaan näppejäsi "
Jos tuote ei vastaa odotuksia , on poliisin puoleen paha kääntyä .
Länsi-Uudenmaan poliisi muistuttaa tiedotteessaan nettiostajia verkkokaupankäynnin sudenkuopista .
Etenkin tuotteen etukäteen maksamisen suhteen tulisi olla tarkkana , vaikkei kyse olisi edes kovin suuresta summasta .
– Jos haluat varmistua siitä , että saat sitä mitä tilaat , osta tavara postiennakolla ja tavaran tarkastusoikeudella tai nouda se itse aina , kun mahdollista , poliisi neuvoo .
Poliisin mukaan rikosoikeudellisesta ratkaisusta ei ole apua , jos tavara ei vastaa sitä , miltä se kuvassa näyttää .
Näyttöä pettämistarkoituksessa myymisestä on vaikea saada , ja riita menee yksityisoikeuden puolelle .
– Suomeksi sanottuna jäät nuolemaan näppejäsi .
Jos kauppa vaikuttaa liian hyvältä ollakseen totta , se ei ole totta .
Esimerkiksi aito markkina-arvoltaan tonnin arvoinen merkkilaukku ei voi maksaa satasta , poliisi täsmentää .
